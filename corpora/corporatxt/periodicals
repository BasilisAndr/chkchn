Мургин Нутэнут. Наш край. № 2, 05.10.2001 г.

С. 1

Рэнымкэвыркыниӈыт ӈэлвыльыт - манэмынгыквыт нэмыӄэй

Ӈэргэрык ӈэранъылёӈэт Анадырык гумэкэтлинэт эрмэт сельхозпредприятияткокэн округкэн. Ынкы гатвален ымы губернатор Чукоткакэн Роман Абрамович.
Умэкэтыльэ ганынныкалейпатленат договортэ мигчирвинрэткин. Договорыгъет сельхозпредприятиярык вэты рымкавъёлӄылтэ ӈэлвыльыт ӈутингивик 5процентальо, яврэна – 15. Ыныкит хозяйстворык нэрэнкытвылевыркынэт энатваттэ, правительствота Чукоткакэн раманэмынгыквыркынэнат директортэ, специалистат ынкъам
ӄорагынрэтыльыт. Договорык лымӈэ гэныгйивэтлин, миӈкэмил мыкэльын тэкичгын рывэлытковъёлӄыл хозяйстворык округэты, ръаяанаӈат, тылечьымытӄымыт, тылячьыяанаӈат, мигчирэвиръыт рыпкэратъёӄылтэ хозяйствоткогты правительствота Чукоткакэн.
Губернатора Роман Абрамовичына энмэч кылямгонэнат нынныкалейпатъёттэ договортэ. Тэӈвытку, галяк ыннанмытлыӈэн гивиӈитти,
намынгыкватыӈӈонат ӄорагынрэтыльыт. Мынгыкво гаталенат мыкыӈ 52-к
миллионтэ рублти.
Мынъатчагъан тэлпыльын гивиӈит. Эплеэн-ым, миӈкэмил рэнъататъяаӈыт мургинэт ӄорагынрэтыльыт. Миӈкэмил лымӈэ ӈаргынэн
ратвагъа. Итык-ым чит ныӄитпыӄинэт чавчыват.
Корр. «МН».

В номере

Увеличишь стадо - получишь больше - 1 стр.
2 стр. - Памяти Клавдии Геутваль и Сергея.
 Вести - 2 стр.
Праздники оленных людей - 3 стр.
Кто был раскулачен? (на русском языке) - Материалы на эвенском языке - 3 стр.
Теркигина - 4 стр.

С. 2

Панэна ытлён ӈалвыльыӈӄач варкын, оратвальын итык бригадиро совхозык «Турваургин» Билибинкэн районкэн. Гинэнпиривлин нымкыӄин ордена. Инъэтэтыльын ӄорагынрэтык тэленъеп таӈэргыпатыркын, лымалё нэлгыркын нутэтумгэ. Нынны ынин Мельников Николай (виилыгтык льуркыниткы).

Ръапыӈыл?

Ӈэргэрръук ӈирэӄ ӄорагынрэтбригадак Провидениякэн муниципальныкэн сельхозпредприятиен – Энмыльыкэн ынкъам Нунлыгрэкин – экимитъыкэ гэнъэтлинэт. Нивӄинэт, амӄоратъоля гэнъэтлинэт эмнуӈыльыт. Лымӈэ уйӈэ асапогка, аяанаӈка танкавӈынво ӈалвыльыляйвынвыкэн гуйгуӄэгти. Трактор гакэмэтъыма ӈэранбригадагты эквэтыльылӄыл.
Турэрмэрык Чукоткакэн районкэн эӈъэлю нэлгыркынэт вагыргыт сельхозпредприятияткок ынӈэнӄачкэн. Панэна еп экономика люӈынулвэвэ, ӄэйвэ алымы хозяйствот нэмэчвинрэтыркынэт манэта округгыпы, ы’твэ, тылечьэ, милгэрэ, мъэмитэ, ӄутти. Эрмэтэ районкэн администрациен Михаил Зеленскийына румэкэвыйгут рыннинэт эрмэт сельхозпредприятияткокэн ынкьам администрацияткокэн нымнымкин ынкъам вэты вэтгаво лыӈык ӄорагынрэтгыргын ынкъам рэӄовфермат, тэнкэвӈык ынкэкинэт вагыргыт.
Ивылтикин районык ынӈытэӄ гантомгавлен государственныкэн ӄорагынрэткэн хозяйство «Полярник». Ынкы директоро итыркын Алексей Писарев, мэӈин гэмигчирэтлин главный зоотехнико советкэн хозяйствок нэмыӄэй тывъё «Полярник». Ӄорагынрэтыльыт ринъэтэнӈыркыт рэнымкэвӈык ӈэлвыльыт чиниткин хозяйствок. Ыргынан виин наранпаавӈынат ӄэтвык ӄаат, иӈӄун мыкыӈ нынъэлынэт. Эчвэра ринъэтэнӈыт, ӄэлюӄ яачыӈкэн гивик ырыкы наратыӈӈонат яанаӈат, ымы намынгыквыӈӈонат мурык нъэлык элвэльин губернатор.
Корр. «МН».

«Раскулаченные оленеводы, морзверобои Чукотки в Советское время»

Уатхэу (3066 оленей) – Чаунский район (междуречье Кувета и Пегтымеля)
Пеляургин (3300) – Чаунскийрайон (междуречье Кувета и Пегтымеля)
Готхыргин (1712) – Чаунскийрайон (междуречье Кувета и Пегтымеля)
Куке (2200) – остров Айон
Омринват (3000, 2 жены, 9 чел., 14 хозяев-помощников) – бассейн реки
Анадыря
Кельтык (олени) – бассейнАнадыря
Киляв (олени) – бассейн Анадыря
Апель (олени,  хозяева-помощники: Лелек - 4 оленя, Пэлянгу - 31олень, Тинеута – 180 оленей, Эттегаургин – 57 оленей, Уленек
– 33 оленя, Райнаутегин – 20 оленей) – Амгуэмская тундра
Киляко (2800, помощники – Выкулькот, Кено, Тумкар, Теменикай, Ранрыгин, Ийке)
Папуле (2700, 8 хозяйств-помощников)
Вени-Леле (1000-1500оленей) – Восточная тундра Чукотки (Островное).
Окко (1000-15000) –Восточная тундра Чукотки (Островное)
Околь (1000-1500) – Восточная тундра Чукотки (Островное)
Окулю (1000-1500) –Восточная тундра Чукотки (Островное)
Рультувъе (1000-1500) – Восточная тундра Чукотки (Островное)
Вуатагин (олени) – Чаунский район
Нанвилгот (олени) – Чаунский район
Готхыргин (олени) – Чаунский район
Олель (олени) – Амгуэмская тундра
Гыргольтагин (олени, шаман) – Мечигменская тундра
Араро (четыре стада оленей, помощники – эвены) – Западная тундра Чукотки
Архип (30 оленей) – Мухоморненская тундра Анадырского района, чуванец
Малков (купец) – с. Усть-Белая, русский
И.Алин (купец-посредник) – район рек Анадыря и Белая, камчадал
И. Брагин (купец-посредник) – район рек Анадырь и Белая, камчадал
Е. Дьячков (купец-посредник) – район рек Анадырь и Белая, камчадал
П.Косыгин (купец-посредник) – район рек Анадырь и Белая, камчадал
Алитет (купец-посредник, два агента, три жены) – Чукотка (село Энмакай)
Шаман Аккр (лежбища моржей) – остров Аракамчечен
Гемауге (владелец вельбота) – ВосточнаяЧукотка
Ипяк (владелец вельбота) – ВосточнаяЧукотка
Сан-Браун (владелец вельбота) – ВосточнаяЧукотка
Колянто (5000 оленей) – Марковский район
Айван (70 оленей) – Туманская тундра
Тмере-Рольтыргин (1000-1500 оленей) – Островное
Ечанто (1000-1500 оленей) – Островное
Уватагин (олени) – Чаунскийрайон, Ичунь
Карауге (олени) – Чаунскийрайон, Ичунь
Тыгрерыргин (олени) – Чаунский район, Ичунь
Камергин (олени) – Чаунский район
Темпеляо (олени, посреднич. торговля) – Усть-Белая
Тынескин (олени) – Анадырский район, Вилюй, Усть-Бельская тундра
Тынелькут (олени) – Анадырский район, Вилюй
Тыкильку (олени) – Анадырский район, Вилюй
Тамени (олени, шаман) – Чукотскийрайон, Лорино
Теуль (олени, шаман) – Чукотский район, Лорино
Эттено (олени, шаман) – Чукотский район, с. Чульхен
Олеле (олени) – Чукотский район, Лорино
Таюге (олени) – Чукотскийрайон, Лорино
Анкауге (олени) – Чукотский район, Лорино
Хотлю (олени) – Чукотский район, Лорино
Апуле (олени, шаман) – Колючинская тундра
Анкай (олени, шаман) – Колючинская тундра
Тынялин (олени, шаман) – село Сердце-Камень
Нунегнилян (олени, шаман) – Наукан
Коравъе (олени, шаман) – село Шелагский
Ваннакат (олени, шаман) – Чаунский район
Кукену (олени) – Чаунский район
Тэнэнькау (олени) – Чаунский район
Тнэт (олени) – Чаунский район
Имринеут (олени, шаман) – Чукотский район, Инчоун
Тенетегин (олени, шаман) – Чукотский район, Инчоун
Тынтен (олени) – Анадырский район, Усть-Белая
Гелю (олени) – Анадырский район, Усть-Белая
Тненкау (олени) – Анадырский район, Усть-Белая
Ятыргин (олени) – Чукотскийрайон (Пильхино-Рыркайпий)
Митивтегин (олени) – Чукотский район (Пильхино-Рыркайпий)
Пытто (олени) – Чукотский район (Пильхино-Рыркайпий)
Метенаургин (олени) – Чукотский район (Пильхино-Рыркайпий)
Тынакыргын (олени) – Чукотский район (Пильхино-Рыркайпий)
Тынерультын (олени) – Чукотский район (Пильхино-Рыркайпий)
Кероль (олени) – Чукотский район (Пильхино-Рыркайпий)
Тырко (олени) – Чукотский район (Пильхино-Рыркайпий)
Ульвене (олени) – Чукотский район (Пильхино-Рыркайпий)
Тынет (олени) – Чукотский район (Пильхино-Рыркайпий)
Гелю (олени) – Чукотский район (Пильхино-Рыркайпий)
Геманькау (олени) – Чукотский район (Пильхино-Рыркайпий)
Натаквун (олени) – Чукотский район (Пильхино-Рыркайпий)
Укваутагин (олени) – Чукотский район (Пильхино-Рыркайпий).
И.С. ГАРАУСОВ. «Социалистическое переустройство сельского и промыслового хозяйства Чукотки (1917-1952 гг.)/ Магаданское книжное издательство, 1981. Подготовил к печати Петр Меркер (г. Анадырь).
(Окончание следует)

С.3 уйн’э

С. 4

Мынкэтъонат
Гэутваал

Гэутваал Клавдия Ивановна ынӈытэӄ ӈэргэрык пэлӄэтгъи. Ытлён гъурэтлин 1930 гивик эмнун’кы Чаакэн районык. Гэкэлиткулин партшколак Анадырык. Гэмигчирэтлин АКБэк совхозкэн «Певек». Гитлин председателё Ырыткучьыкин сельсоветык. Ынинэт грэпыт, стихыт, лымн’ылтэ гакалейпатленат газетак ынкъам альманахык «На Севере Дальнем». 1985 гивик Магаданык гэтэйкылин ынин кэликэл лыгъоравэтльэн ынкъам русильин йилымил.

Клавдия Гэутваал

А'мын етти!
Кыргам
агтымайыӈкыльэн
калельыпчеӄалгын,
э'квырга-ым
нымытвальын
мурыгрээн эйгысӄык.
Гыткаӄайык
ӄынур плякыйӈыт
рэтэмин,
вэнлыги-ым
онрапъеквэ
гымыкӄача
пиӈкуткуркын.
А'мын етти!
калельыкэтльан
пычьэйӈэӈэв!
Рэӄулымӈэ,
эчвэра-ым
рамӈычгэче
амноӈрамкэты!
А'мын етти!
Вертолётык
эвын таръэнӈыгъэ.
Ӄэйвитык-ым
ятыӈӈогъат
эккэӄэгти.


Тиркыгиӈ

Тиркыгиӈ Сергей Александрович пэлӄэтгъи ӈутинэлек Эквыкыннотык. Гъурэтлин ытлён О’мваанкэн эмнун’кы 1949 гивик. Гэкэлиткулин Благовещенскыкэн художественныкэн училищек. Ынанъыттъыёлкэнат ынинэт стихыт гакалейпатленат газетак «Советкэн Чукотка» 1973 гивик. Яачы гакалейпатленат округкэнат ынкъам Магаданкэн областякэнат газетак ынкъам журналык «Дальний Восток», «Наш современник», альманахык «На
 Севере Дальнем», сборникык «Пою тебя, Чукотка», «Северное притяжение», «Озябший меридиан», «О Севере песня моя», ӄутти.
1980 гивик Магаданык гэтэйкылин ы'ттъыёлкэн ынин кэликэл «Лети, мой день» русильин ынкъам лыгъоравэтльэн йилымил. 1995 гивик газетак «Мургин нутэнут» гакалейпатлен ынин басня лыгъоравэтльаелымэл «Калготкэ-пэпэӄылгын ынкъам ӄутти гынникыт».

	О'равэтльа лыгэнӄуну ылёӈэт

О'равэтльан
Нымытывальын
Лыганэркын.
Рэӄу лыганэркын?
Ръэнут ӄрирыркынин?
Рэӄу энарэрыркын?
Ипэ н'отӄэн гаймычьын! –
Аӈӄы.
Ӈэгти.
Йильэт
тынупык
увичвыльыт... К’эргатыльын
ы'лёӈэт...
Гыт-ым риквъэ: тъэркин!
Лыгэнӄуну гынан-ым
ръэнут?!

	Ӈэргэр

Айгысӄэпы
Кыгыйгыръо.
Въэгти гапэтатленат.
Илетыркын
Энвилкэ.
Инъэ
Тинтин
Ӄмилкин
Тэнтик
Выргыргэркын.
И'тут
гаглеты
омнотагты
Риӈэркыт.
Пынныӄулин
Галгэн
Урвилеркын
Капчачеты
Гымнин
Лиӈык.
	Специальное приложение к газете «Крайний Север». Ответственный за выпуск Иван Омрувъе. Заказ № 2. Тираж 998 экз.от 5.10.2001 г


«Чычеткин вэтгав» («Родное слово»)
№ 5, 08.08.1995

Специальное приложение к газете «Крайний Север» на языках народов Севера

	С. 1

9 авугстам – ымнотаеквэкэн ылёӈэт тъарваратыргэн.

Ымыльынотаеквэк варкыт нымкык’ин тъарвараттэ. Мытвынат
Айгысӄыӈӄачкэнат. Янор ӄулинутэкинэт. Ынӄэн индейцыт (Америка, Скандинавия), алеуттэ (Командоркэнат илирти), айванальыт (США, Канада, Гренландия), саамит (Норвегия, Швеция, Финляндия). Тъаръоравэтльальыт ынӄэнат тывъёттэ вараттэ? Индейцыт – 940 тысячтэ,
айванальыт – 56 тысячтэ, саамит – 52 тысячтэ, алеуттэ – 6,5 тысячтэ.
Россиякэн Федерацияк Айгысӄыӈӄач нымытваркыт 26 тъарвараттэ.
1989 о'равэтльарылгатгэвэк гатваленат: алеуттэ – 700, долгантэ – 6900,
ительментэ – 2500, кетыт – 1100, танӈыт – 9200, мансит – 8500, нанайцыт – 12000, нганасантэ – 1300, негидальцыт – 600, ненцыт – 35000, нивхит – 4700, орокит – 200, орочит – 900, саамит – 1900, селькупыт – 3600, тофалартэ - 700, удегейцыт – 2000, ульчит – 3200, хантыт – 23000, чуваныльыт – 1500, лыгъорвэтльат – 15000, эвенкит – 30000, энцыт – 200, айванальыт – 1700, юкагиртэ – 1100. Лыгъоравэтльат Чукоткак 1989 гивик гатваленат 11.914, игыр – мачмыкыӈ.
Тъарвараттэ Айгысӄыӈӄачкэнат РФ гэнчеэкэвлинэт ӈотэнорганизацияк:
1. Ассоциация коренных малочисленных народов Севера, Сибири и
Дальнего Востока Российской Федерации.
2. Депутатская Ассамблея малочисленных народов Севера, Сибири и
Дальнего Востока.
3. Международный Фонд развития малых народов и этнических групп.
4. Фонд выживания, развития экономики и культуры малочисленных народов Севера.
5. Международная Лига малочисленных народов и этнических групп
6. Фонд малочисленных народов Севера.
7. Ассоциация автономных округов РФ.
К’утти.
Татьяна Емельянова, заведующая отделен округкэн библиотекакэн.
Виилыгтык торгынан льуркыниткы айванальыӈав Лемма Откэ, микын энмэч 73 элеӈитти. Ытлён у’рэтыльын Янраӈайык Чукоткакэн районкэн. Лемма Магометовнана рымэйӈэвнинэт мытлыӈыргатрэ
ӈээккэт ынкъам ыннанмытлыӈыргатрэ ытлювъёӄагтэ.

Читайте в номере
9 августа - Международный День малочисленных коренных народов мира. Об этом 1-ястраница номера. А на 2-й странице о своём роде рассказывает работник окружного управления культуры Светлана Ранау. Бюджет округа – тема размышления депутата Думы Чукотки Григория
Тынанкергава. Это материал 3-й страницы. На следующей, 5-й странице, Пётр Омрынто пишет на этот раз о советах отца. В номере также
представлены юбиляры-земляки, этнопедагогикачукчей, опубликованы сказки и загадки эвенов на их языке, разнообразная информация.

С. 2

Нутэтумгыт
Вапъайынройгыӈавэгым

Гым гъурэтигым Мэйӈыпилгынутэк, Ваамычгык ӄача, энмэн
Вапъайынройгык. Нивӄинэт, гымнин ытлыгын гэпкирлин Тъаляльэпы. Гымнан лыги тылгыцын, эвын мургин ытлыгын тальамаальо гэнъэтлин. Ынӄэн гаялгынморэ Рыннатанмылгэты. Эвын ынкы тыльоӈӈонат – тамаальо нинмури.
Ытлыгэ нэнатвык’эн, энмэн тэленъеп нытваӄэн эмэйӈыкыльин чиниткин ӈэлвыл. Ынкъам янор ынанъыттъыёл ынпычакэттомгын Э'утваал
еп ӈээккэӄэю вама гамголен ӄоральатык. Ытлён мэйӈывинцэтыльу ӄорагынцэтык нитӄин, наӄам еп энинэльыкэ нытваморэ.
Лыги тылгыцын, эвын ынкы Э'утваал гантыёльатлен, вэнлыги-ым чеэкэй нытваморэ. Ӄол нинмури, ымыльо нумэкэнмури, лыгэн-ым чаёма
рэмкын нымгоӄэн тэлеӈкинэткук.
Э'утваалына ыммэмы нинивӄин:
– Гынан лыги лыӈыцын, ӄол мытинмык – галгэёо'ръолен, ӈэлвыл
нэналвавморэ льук, гатымӈэвлен?
Ытля-ым нивӄин:
– Ии, ынӄэн-ым тыкэтъоцын, ӄравӄэтчаръогъэ, люут ӈээккэӄэй Э'утваал, мэӈӄо ытлён кытгынтыпкэргъэ, иквъи:
– Татай, мургин ӈэлвыл ӈайыткынык гэнъэтлин. Наӄам льэлеӈкы йъацатунмык нылгэгтъылятӄэн, нылвавӄэнат ӄорат ватапльок. Ынкъам ынпыӄоратачымӈата ӈэлвыл гэныттэвлин ӈайыткынэты, ынкы элелӄыткук нэвииӄинэт.
Ынкъам ытлыгэ к’ынур татлыгнэн ытля:
– Ии, ынӄэн-ым ӈанӈээккэӄэй ынӄо ӈалвыльэпы пыкэрма
ӄоръачоолгыткынык гаралелен ӈайыткынгыпы талваяраӈӄачагты.
Итык-ым гымнан эльукыльинэт ӄоръачоолгыӄагтэ, нивӄинэт, ковлёкы вальыт. Ӄулин ытлыгэ гэӈээккэтэ ныныттувӄинэт ӄорат. Нивӄинэт, мургинэт ӄорат ныттыгытлиӄинэт. Ынкъам пууръу ытци ӄонпы эчвэрагыргын,       ӄэлюӄ-ым ӄынут нысолёӄэнат, ӄынур-ым аӈӄапаӄайкэнат мыцот нынуӄинэт. Ӄымэл-ым ынӈин вальыт ӄорат пылӄымляльыт, ымыӄитъымыльыт. Ымы элек цъоранма, мцанма лёӈатӄата нитӄинэт. Таӈӄонпы гэмгээлек ӈэлвыльыт нагтатӄэнат аӈӄачормэты, ӄээӄын нылгитэӈыниквичетӄинэт. Киткит-ым, нивӄин ытлыгын, цычыгайылгав эвнэниквичевкэ, миӈкри ӄун цъоратык ымы кэлилет ныӄонпыӈавӄэнат ынкъам нытъылыӈӈоӄэнат ӄорат. Ынӄо тэӈыниквичивэтыплыткук ынцаӄ амноӈыӈӄачагты ӈэлвыл нынэквэтэвӄин, эмэлкэ ӄынут нинэнвиивӄинэт тыӈэльыт вытвытӄагтэ, лыгогтыт, ынӄэнат мачамаляӈэт нынуӄинэт. Ынӄо ынанчеръогты ныкитэ, энмэн ватапычьа ы'лё ӄынут энмэч нынэймэвӄинэт пыӄароттык, ныкитэ-ым ватапа.
Лыги тылгыцын, ытлыгын таӈычьыгыргын пыӈылтэтльан палёмтэлык. Мургин тэленъепкин ӄорагынцэтгыргын нэнатвыӄэн. Гым-ым янот чит нъэӄэлиӈэтигым ӄорагты, ӄэлюӄ нылгинымэйыӈӄинэт, гым-ым
ныппылюйгым. Ымыӈ ӈан вээнтыльыт э'ӄэлиӈу нинэлгигым, цыпэт
ӄынут линлиӈ ныкамагцаӄэн. Ытльата-ым нинивӄин: «Ӈээккок, аны
ынӄэн ауӄагтэ, ӄыкоргавыцын». Игыр вай, ӄытлыги, тэвыӈӈогъак, ӄэглынангэт, мургинэт ауӄагтэ пэнинэт коргавыльыт, мургинэт ватомгыт, винрэтыткульыт, ӄэлюӄ имыцъэнут амӄорайпы мургин гантомгавлен – тэйӈэтти, эвиръыт, кимитъыт, лыгэн-ым имыцъэнут.
С. Ранъав, мигчитльэн округкэн управлениен культурэн.
Виилыгтык: Светлана Ранъав.

Ръапыӈыл?

Ӈэлвыльыткук Чаакэн районкэн гырокы гъурэтлинэт 12643
ӄэюут. Ынӄэн 67,2 процентат. Совхозыткойпы янотыльо гитлин «Певек», фермергыпы - «Ичунь», миӈкы варкыт ӈирэӄ бригадат ӄорагынрэтыльэн.
Районык 1 июлык 1995 гивик гэгынритлинэт 45851 ӄаат. Ынӄэн тъарыӈ кытуркинэк.
* * *
Ӄытрык (Лаврентия) ынпыянва нымнымкин ынкъам ынкэкин администрацията вэтгаво гэлгылин вавылгыгыргын археологырык рээн. Археолога нымкыӄин гивиӈитти тэлеӈкинэт нымытваванвыт
нэргыткуйвыркынэт, льоёттэ ынкы гаймычьыт нэнэквэтэвыркынэт танӈынотагты, наӄам ынӈин эркуркэ. Эвынӈуткэкинэт нымытвальа унмэкэвку нэлгыркынэт ынӈин ивынэтыльэтыльыт чукоткальэты.
* * *
Игыр рэмкын тэӈкэквъи, титэ рыпаавыркыт мэгчерынво рытык нымкыӄин предприятият. Тэкэмынӈин ритлегъи совхоз «Большевик» Чаакэн
районкэн. Ынӄэн еп декабрык 1994 гивик. Наӄам ынкы ӈоткатагнэты совхозкэн мэгчерынвык рылгытваркыт директор ытри главный бухгалтер.
	Корр. «КС».

С. 3

Ӄэтэв гэккэмури (гэӈээккэмури)
Тайын – Запрет

Иа'м валята энанкалыровыткоркын?! Нытайыӈӄэн.
Чычеткинэт увиритти (души умерших) гаймаӈэн (юрэӄ) рэнйиӈынэт.
Т.е. нельзя тревожить души умерших родственников. Грех на душу не бери, указывая на что-то, кого-то ножом. Они (души умерших) могут вернуться и забрать кого-нибудь из родных.

Кычгэпыт – загадки

1. Ынанмаӈэн лявтыткынык нуттынӈэӄин? (Ӄораӈы, вопӄы, нырыннынӈаӄэнат – олень, лось)
2. Мэӈин ӈирэче нъурэтӄин: янор ярачыко, яачы – вытку чинит? (Ӄайгатле – птенец)
3. Тэлвээлек пэнин и'ӈӄитыльын. (Ы’ттъын – собака)
4. Мимлычыку нылгэнымлыӄэн, рытрилык нотасӄыткынык – игырӄэй
илюкэ нынъэлӄин. (Ыннээн – рыба)
5. Яраӄай еӄата рычимэвнин, ынкы ӈытогъэ, тэӈвытку ӈаргынэн льунин.
(Ӄайгатле – птенец)
6. Гынник, эмнуӈкин, ватапа нытэйӈэтӄин. О'равэтльата нинэгынритӄин, ялгытык нэнаяаӄэн. (Ӄораны – олень)
7. Ынӄэн - мургин тэйӈэт, эвиръын, яраӈы чама лейвинэӈ.(Ӄораӈы – олень)
8. Амынгыка, а'лыгатгака нытэминӈыӄин тараӈкы. Ръэнут? (Гатле – птица)
9. Мэӈин ымльаляӈэт ныйылӄэтӄин, вытку гырокы нымгэсӄин? (Кэйӈын – бурый медведь)
10. Мэӈин льэлеӈръунэӈу нэлгэръэпыӄэн, элеръук-ым чевароэръа нинэлпууръыӄин? (Мэлёталгын – заяц)
11. Микын умкыт лявтыткынык нынӈэӄинэт? (Ӄорэн рынныт – рога оленя)
12. Льэлеӈкы ынӄэн таӈымыльэты нилгыӄин, ытръэч налгыӈойӈыткын
нувӄин. (Эмчьачокалгын – горностай)
13. Рэӄин яраӄай ковлёкы нытэйкыӄин тымӈэнотак, ӈаргын, оттыткынык, наӄам эрэтэмкэ, атытлыка? (Кытчыгъёлгын – гнездо птицы)
14. Нымкыӄин тытыл, наӄам а'ӄантоӈ. (Купрэн – сеть рыболовная)
15. Амынгыкыльэн, агыткакыльэн, наӄам мэчынкы нальэӄатӄэн, ӄырым
ныпылӄэтын. (Ыннээн – рыба)
16. Агыткака ныкытгынтыръоӄэнат. Мимыл ыргин ваны. (Ынныт – рыбы)
17. Пытӄытакалгыт ӄонпыӈ чеэкэй рэлеркыниӈыт. (Гынникин гыткат – ноги зверей)
18. Ръэнут мимлычыку ныкоргъав нувичвэтӄинэт, нотасӄыткынык-ым
нувъиӄинэт? (Ынныт – рыбы)
(Е. Пимоненкова. Лыгъоравэтльэнгыттапъёчгын. Магадан, 1993)

Нинъэйвыт – Заповеди (поучения, советы)

1. Еп майӈанма нэнэны, нунтымъэв ытлён ӄынинъэйвыркыниткы.
Ынкъам ытлён мэйӈэтык, э'чгынрэ эвнивкэ тури: «Мэкына ытлён гэнаглятлен?»
2. Кыевинэӈу ӈаргынэн ӄыгитэсӄивыркын. (Приучали тем самым к наблюдательности) .
3. Нотайпы чайвыткома (нотагчема), ӄулильэтычьэтэ ӄитыркынитык, эвытлым ӄытипъэйӈэркынитык. Э'ӄэгынник ӄырым ӄолегты ныетын.
(Поучение, наставление типа: бережёного Бог бережёт)

Редактор вкладыша Иван Омрувье.

Чукоткакэн автономныкэн округ
«Ыяакэн Эйгысӄын»  № 4 (27), 23 апрелык 2004 г.
Тайкыё газетак «Крайний Север»,

С. 1

Тымн'ъэттъывъе
24 апрелык ынин, Ольга Дмитриевнан, о'ратъылён'эт. Ытлён гъурэтлин
нымнымык Рыркайпиян Чаакэн районкэн (игыр - Шмидтыкэн). Ынкы гэкэлиткуплыткулин 4-к'ав классык, ынк’оры гэкэлиткулин Пээкик, мынгытгэвэкалеткоран гэплыткулин Хабаровскик, ынкы яачы гамголен кэлиткук мединститутык.
Гамэгчерымголен Тымн'ъэттъывъе 1958 гивик чычетнутэк врачо. Мытлын'эн гивин'итти мигчирыплыткук терапевто Чукоткакэн округкэн маляврак, гамголен кэлиткук клиническыкэн ординатурак, вальын Первый москвакэн орденыльын Ленинын мединститутык нынныльын Сеченовын (1963-1965). Ынн'ингивиткун'ит Анадырык гэтэйкылинэт поликлиника, кмин'эткин отделение, тан'ын' гэтчылин энанмаляватгыргын, гамэгчерымголенат к'утти инэнмэлевэтыльыт. Ольга Дмитриевна
Тымн'ъэттъывъе гатвын'н'олен к'ол ынангыёлчьо терапевто округык. Ытлён гэльулин заведующино терапевтическыкэн отделениен округкэн малявракэн. 1973-1974 гивиткун'ит Ольга Дмитриевна Тымн'ъэттъывъе гитлин
главный терапевто округэн, 1975 гэвэтагнэпы-ым гитлин заместителё главный врачен округэн.
1970 гивик ытлён гэнъэтлин Заслуженный врачо РСФСР. Гинэнпиривлин медаля «За трудовую доблесть», юбилейныкэн медаля «За
доблестный труд. В ознаменование 100-летия со дня рождения Владимира Ильича Ленина», ытлён «Отличник здравоохранения».
Игыр Ольга Тымн'ъэттъывъе итыркын заведующино поликлиникак УВД Анадырык, председателё Советэн ынпыянвэн, вальын Ассоциацияк тъарваратыргэн Чукоткакэн, к'итпыльэтыркын эвынмигчирык ынкъам общественныкэн вагыргык.
Газетамэгчетльа нэтэнк'итпын'ыркын Ольга Дмитриевна, микын 24 апрелык о'ратъылён'эт.
Виилыгтык(н'ачгэпы мрагты): рэмкыльын Канадайпы, профессор университетэн Манитоба Кью Янг ытри Ольга Дмитриевна Тымн'ъэттъывъе.
Виилыгтын Михаил Гермашовын.

Ръапын'ыл?

– Мартык-апрелык Анадырык гэрэмкыльэтлинэт н'ирэк' овэчвынкалыровкэнат ансамблыт – Беринговкэн районкэн «Олененок» (нымнымгыпы Элк'этвээм) ынкъам «Рыркы» - Шмидтыкэн районкэн (нымнымгыпы Рыркайпиян). «Рыркы» гэк'итпыльэтлин гыёлчетынвык «Юные дарования Чукотки», мин'кы ынкэкинэт н'ирэк' артистыт гинэнпиривлинэт диплома гыюлетыльыт овэчвынкалыровкы. Н'ирэк' ансамблыт гаконцертыленатУгольные Копик, учрежденияткок Анадыркэн, гатваленат репетициянвык Государственныкэн лыгъоравэтльэн-айванальэн ансамблен «Эргыръон», говэчвынкалыровленат кынмал Тавайваамык к'олеансамблыткок рээн ынкъам гичиву гэлгылинэт анадырыльа ынкъам
тавайваамыльа.
– Мартык нымнымыткойпы Анадыркэн районкэн гэлейвылин Анадыркэн эргыпатыльын грапчакэн ынкъам млявкэн ансамбль «Чукотка», мин'кы инэнлельу итыркын Игорь Кузьмин. Ансамбль гатвален Красненок, Усть-Белаяк, Варээн'ык ынкъам 9-к'ав к'орагынрэтбригадак МУП СХП «Имени Первого Ревкома Чукотки». Овэчвынкалыровыльыт коргаво ынкъам гичиву гэлгылинэт нымнымыльэ ынкъам к'орагынрэтыльа. К'оныры аны ынк'эн ансамбль пэнин лымынкы овэчвынкалыровыльын, ныгъюлк'ин, нак'ам нын'инк'ин – артисто итыркыт ымы кэлиткульыт а'ачекыт ынкъам н'эвыск'этк'эгти.
– Апрелык Анадырык гатвален гыёлчетгыргын кэлиныгйивэтыльин
«Учитель года-2004». Лыгъоравэтльэн ынкъам айванальэн чычетйилык гыюлчьу кэлиныгйивэтыльу жюритэ гатвылен Льурэкин калеткоракэн кэлиныгъюлевыльын'эв Ирина Йильэн'н'ы.
– Майык (талпын'н'ок йъилгын) Анадырык ратвагъа энмэч мытлын'к'ав литературныкэн конкурс (гыёлчетгыргын) тэкэлин'ыльин - поэтэн, прозаикэн, лымн'ылгэчельэн. Ачгыта ратвагъа семинар н'иныльин ынкъам моольэн тэкэлин'кы. Морыкы пыкирыльылк'ылти писатель Юрий Рытгэв, к'утти тэкэлин'ыльыт мурыгнутэкин. Игыр жюрик вальа накалевэтгавыркынат тын'эвыёттэ конкурсынвэты кэлит. Ынкы к'ымэк н'ирэк'ликкин – Магадангыпы, Паакэйпы, Угольные Копийпы, к'утти нымнымыткойпы Чукоткакэн ынкъам Эйгыск'ыкин Россиен.

Сегодня в номере

Стр. 1 - Юбилей Ольги Тумнэттувге – Заслуженного врача РФ, председателя Совета старейшин Ассоциации коренных малочисленных народов Чукотки
Стр. 1 – Новости
Стр. 3 и 4 - Пишут молодые
Стр. 4 - Рисует и сочиняет Виктор Тымневъе
Стр. 4 - Две чукотские сказки

С. 2

Калеёттэ н’иныльэ

Вера Грачева (Ранъавтагнын'а) гъурэтлин чавчывэн ройыръык, эмнун'кы, 50-к'ав километрмэл урэльу Уваляйпы. Гэкэлиткулин Анадыркэн педучилищек айгыск'ываратыргэн ынкъам Магаданкэн пединститутык. Гэмигчирэтлин Увэлекин мынгытгэвэкалеткорак, Чукоткакэн институтык. Ынан гэнумэкэвлинэт ынкъам гэкэлилинэт нымкык'ин вагыргыт кэлиныгъюлевкин. Лымн'э гантэнмавленат калейпатынво сочиненият кэлиткульин лыгъоравэтльаелымэл; гэнумэкэвлинэт ынкъам гэкэлилинэт материалтэ тароолк'ылн'ыкэн лыгъоравэтльаваратэн, увичвэткин,
э'митлёнат к'ол гэнтылинэт (чымк'ык) гакалейпатленат приложенияк газетэн «Крайний Север» – «Эйгыск'ын». Вера Алексеевна Грачева - почетныкэн мигчитльэн образованиен, урэмигчитльэн. Игыр мыткалейпатыркынат сочиненият кэлиткульин, ромакавъёттэ Вера Грачевана. Калеёк алван' люн'ытчыльыт к'утти вэтгавыт, мин'кэмил нытвык'энат ынн'энванвын'к'ач (к'элюк'ъым – к'элёк'ъым, чувчен'ыт – чавычыват).
К'орагынрэтбригадак

Етгъи отчой а'тчайвыё элен. Н'утинэлек гым тыпан'ъэвн'ытогъак к'орагынрэтбригадак №6-7, вальын совхозык «Энмытагын» нымнымык Аён. Ынкы к'орагынрэтбригадак нымытваркын гымнин эпэк'эй Ы'ттъын'эвыт Лидия. Гым нылк'ытигым ыныкагты эмк'ынэлек.
Мури ынкы ганольанморэ вээмык Равчыван. Ынк'эн вээм аръаля мыкынныльын. Пан'ъэвн'ытоплыткок, рыюльыт н'энри ваамэты нъанэлёск'эвк'энат, эвыт-ым ныннук'инэт, нинэрэтк'инэт морыкагты лыгиннэ ынкъам кычава. Киткит эвыча ваамъеквэ нытвак'эн гытгык'ай. Гымнин эпы К'отгытгын пэнин чит ытръэч н'энри а'нэлёск'эвыльын.
Виин еп эмрэнръукэ мури мыттаратамтайкымгомык, к'лявылтэ-ым кытэ имтилк'ытгъэт гыргочагты. Таратамн'ыма, мури эпэк'эй нылгэтан'ычьыпычвэтгавморэ. Ынн'ин вэтгавма, танн'ыткома, рэтэм пэтле мытыплыткугъэн.
Эмнун' гавытатлен. Нивк'инэт, вытанма, мрэнти нылк'утк'инэт. Аны йыккайъым мургин эмнун' элек! Лымынкы, ымы равытгырык, нынн'эк'инэт амалван' вальыт тын'эчьыт, въэгти, нак'ам к'утти нычелгык'энат, лелелпэральыт. Ымыльэты нутэск'ын, йынрыт, умкыт н'эгти нывытэчгытратк'энат. Ваамъеквэ нывытэчгытрыпэрак'энат никвык'инэт пык'эрумкыт, гиллен'ыт. Н'энри, омкэты нытэгъентилк'ин н'элвыл, мин'кыри к'ун к'ората ы'лгу турпинтык'этыльыт вытвыттэ, въэгти. Чама ынк'эната к'орат пэтле нэчьэтк'инэт.
Пэтле к'орагынрэтыльыт имтилк'ытгъэт. Н'элвыл а'тав нарагтанн'ын
ан'к'ачормэты, инк'ун ынкы элек тъэркин мрэнти, ръорат, чама ынкы пэнин
нигэтк'ин.
Н'эвъэнйыръыт гапэлятленат ярак. Нымкык'ин мигчир яракэн элек. Нак'ам элен'ит нылгинычивмык'ин. Н'эвъэнйыръыт эк'ылпэ гэрымнуплыткулинэт, гэтэнэлгын'линэт. Гымнан тыгтывэнратын эпэк'эй нэлгынйитъэвык, панрэнанватык. Эгынтома, мури эпэк'эй гэнутэгчимури. Ынан энанкалыроквъэ, мин'кыри вальыт тын'эчьыт чит нинэгичик'инэт роолк'ылё. Мытыпрынэт пъупук'ыт, майъолят, рымавтыт, вытвыттэ, вэривычьыт.
Гытгаръон'н'ок, гым ынкъам гымнинэт тумгыт ноонъынтаморэ. Нинэгичимури амалван' вальыт уунъыт, пъон'пъон'ыт.
Тэлпыркын н'этйъилгын. К'орагынрэтыльыт энмэч эмтэнрагтатгъат.
Аймавын'н'огъэ ынантан'ычьын, ынанкоргычьын крычмын – вылгык'аанматгыргын. Ымыльо еп ы'лё нымгок'энат, нун'элк'инэт – ныйъоттынтак'энат, ныпрык'инэт итрут ынкъам йъуттыт, рырыратъёлк'ылтэ аймакгэн'кы, нынтэнмавк'энат ярартэ, милгыт, ныгток'энат турэвиръыт. Ынк'оры мури эпэк'эй мытыпрыгъэн мылгымыл.
Ымыльо инъэ мытыгъевмык. Н'элвыл энмэч гэнэймэвлин. Ымыльо н'ытогъат ярайпы: н'эвъэнйыръыт, нэнэнэт, ынпыначгык'агтэ. Ынк'о-ым мытымгомык мылгынинтыткук. К'лявылтэ милгэрыткугъэт. Инн'ин нитк'инэт, инк'ун н'элвыл эк'ылпэ нылк'утын. Ынкъам нымгок'энат инэкынъук. Морыкы гэймитлинэт кылгынкэн ыннэн парол к'эюут ынкъам нырак' майн'ык'орат.
Инэпэтыплыткук, пэтле мытлявтыпанмык ынкъам мытъэйн'эвынэт энаральыт, чамарэмкыльыт. Н'ырок' ы'лён'эттэ гооканморэ.
Пэтле галягъэ номк'эн элен'ит. Ынн'атал-ым йык'к'айъым тыпан'ъэвн'ытогъак. Отчой к'ырым мынтыяатын ынк'энат гэчевкы вальыт ы'лёт.
Анна Гырголгыргын'а, кэлиткуплыткульын Ырыткучьыкин калеткорак Чаакэн районкэн.

***
Гымнин эпы

Игыркинэт н'иныльыт пынлёк, микынти ыргинэт эпэнти, к'ол нитк'инэт
н'ыркычеты нырилпынилюк'инэт. Ынн'атал ынк'эн ак'ачьыгыргын. Этааны
ытльарык этлы анымн'ылявкыльэнат. Гымнан к'онпы нэнамн'ылёйгым чиниткинэт йытоткольыт: «Микынти гымнин ы'ттъыютльэт?» Эвыр гымнан ытри лыги тырэтчын'ынэт, ымы гымнинэт нэнэнэт тыранымн'ылявн'ынат.
Н'отэнпын'ылык гымнан тыратвын'ын эпэнин вагыргын, к'элюк' гымнин эпы ынанъы'лго лынъё. Ытлён ныгынкойн'ык'эн, коргэты вальын, ныгтин'к'ин, чама этлы амыгвэтгавкыльэн. Нымтумгэ тэн'у нылгык'ин, ымыльорык лыги, нэкэм чавчывальа. Ынан лыгинутэйиквин Чукоткакэн районкэн, мин'кыри к'ун н'утку гэмэйн'этлин, гатвален, гэмигчирэтлин.
Гымнин эпы гъурэтлин 5 июнык 1937 гивик, эмнун'кы. Льорайпы чекыяа, Кчавынвык ымы рымагты, Тымк'ырилек гытгык к'ача. К'элюк'ъым
эпы чавчывао'равэтльан. Ин'к'ун к'орат ныегтэлыркынэт, ытри ныялгытк'энат. Ынан нэнакэтъок'эн чиниткин вагыргын. Ыргынан нъэмэтк'инэт утъымыт, рэтэмыт – элерэтэм ынкъам льэленрэтэм, эвыр ымы кукэт, ээкэт, вылпат, тивичгыт, так'аманъёлгыт, орвыт ынкъам эвыр тайн'ыквыт. Ынк'энат ыргинэт эмнун'кинэт яаёттэ тэленъепкинэт.
Еп маравма эпы мэйн'этгъи чавчывак. Лыги лыгнинэт ынинэт эпы ынкъам эпэк'эй. Эпы еп н'инк'эю к'орагынрэтгъэ. Чейвыткульэтгъи эпэнэ ынкъам эпэк'эйынэ рээн. Ырык ы'ттъыёл нылек'ин рэквытк'эй к'эюульын, нак'ам к'эюук'эй нырулк'ин.
Эпы нивк'ин: «Н'инк'эю вама к'ората нымкыче нантэргаквым». Мин'кыри к'ун к'оран'ы ымы рылик ныгтык'эн – гынритэ нынтык'ин пытк'ы ръоральанма к'оран'ы ымы рылик ныгтык'эн. Ынк'эната к'орагынрэтыльыт нылгипэн'ъивэтк'инэт. Н'инк'эгти-ым эмпэн'ъивэтэ к'оранлек рыпэт нытэргатк'энат.
Эпэнэ пылыткунинэт мытлын'эн класстэ. Кэлиткуплыткук, эпы эквэтгъи амнон'эты.
Мэйн'этык-ым эпы бригадиро нъэлгъи. Эпы нивк'ин, энмэн игыр нылек'ин вагыргын эмнун'кы. К'элюк'ъым тэленъеп гэмо ымы чак'ар, хлеб, парапар, кэнтит ымы яблокыт. Игыр-ым имыръэнут ныныпкирэтк'ин трактора ынкъам вездехода. Тэленъеп-ым ыргынан имыръэнут чинит нимтик'ин.
Эпы игыр нэквэтк'ин амнон'эты вездехода. Ынк'эната нийн'эк'инэт ымы
кимитъыт. Амнон'эты ныривлык'инэт парапар, кавкав, таак'ат ынкъам к'утти
кимитъыт.
1953 гивик нанъялгытатынат ныппылюк'инэт нымнымыт. Томгатгъэ нымэйын'к'ин нымным Льурэн. Ынкы кэтэм эпэн нъэлгъэт кылгынкэн ыннэн
парол гивит. Вэнлыги эпы пэлятгъэ эмнун'кы, к'элюк'ъым мэйн'этгъи ынкы.
Ытлён лываквъэ нымнымык вак.
Гымнин эпы н'автын'гъэ Льурэк 1964 гивик. Нагтонат ыннанмытлын'эн

С. 3

нэнэнэт. Игыр эпэн варкыт мынгыткэн н'ирэк' парол ытлювъёк'агтэ ынкъам
пытк'ытлювъёк'агтэ. Вэнлыги эпы мигчирэтыркын эмнун'кы. Ынан  рымагтэты рэнлен'ыркынин мигчир. Игыр-ым ытлён к'онпы эмнун'кы панэна ныкытгынтатк'эн. Тэгмигчирэтыльын эпы гэнинэпиривлин медаля «За трудовое отличие» ынкъам «За доблестный труд в ознаменование 100-летия со дня рождения В.И. Ленина». Лымн'э ынык варкын диплом «За отличные показатели в социалистическом соревновании в честь103-й годовщины со дня рождения В.И.Ленина».
Ынпэвкы пенсиягъэ 1993 гивик. Игыр-ым эпы Пэкул гыттэпычьын бригадак ынпыначгын — нинэнинъэйвык'инэт а'ачекыт к'орагынрэтык. Ыргынан нэнлеркын мигчир, инк'ун вэты варат лен'вэттэты нынъэлыркын – ымыльо ынпэвыльыт ынвинрэтыркынэт амк'ынъычо, ымы крычмын атвака вама.
Ытлювъёта эпы нывинрэтк'ин мигчирэтык эмнун'кы, к'элюк'ъым ынпэквъи. Мурыгнутэкин кымин'ыт ымы нэрмэвыркынэт. Мытмычвынатыркын, ин'к'ун кымин'ыт вэты таарон'ыльо ынпыянвэты ратван'ыт.
К'орагынрэтыльыт 1998 гивик умэкэтгъэт Анадырык, съездыгъат. Гымнин эпы Пэкул Пётр нэмык'эй ынкы гатвален.
Мигчир — мургин вагыргын. Мигчирэ гантомгавлен армагыргын ынкъам тан'нымытвагыргын о'равэтльэн.
Екатерина Омк'ат, кэлиткульын Льурэкин калеткорак
Чукоткакэн районкэн

***
Тынмагтэ

Гым гъурэтигым К'эпэрвээмык Билибинкэн районык. Гымнин чычеткинэльыт нэмык'эй н'уткэкинэт, К'эпэрвээмыльыт. Гымыкытльэн ытльак'ай энмэн Надежда Рултын'э — ынк'эн гымнин эпэк'эй, гэпэлк'этлин еп гым ныппыльэв вама, туркэлигъюлетчык'ивыльигым, к'элёк' кыргам ырык гым гэмэйн'этигым. Еп игыр егтэлыркын гымнин миргык'эй, мурыгрээн нымытваркын, ынин чувчен'нынны Номыльын. Ытлён очочо мигчирэтыльэтгъи бригадак. Игыт ытлён пенсияльын. Нэкэм гым эмнун'кы тытвальатык амк'ынкалепан'ъэвн'ыток. Ырыгрээн нэнэтральатэгым н'элвылекы.
Ынкы-ым гымнан нинэльуйгым н'айыткынык, э'нноткынык тынмагтэ,
нак'ам айвалк'ылтэ к'утти нутэск'ычыку рыпэт гэнъэтлинэт, этаны, апайн'ын
нивк'ин, энмэн тэленъепкин тынмагтэ. К'элёк' ынкы тэн'вытку тыльунэт айвалк'ылымкийн'ыт ынкъам нэнамн'ылёйгым миргын: «Ылён иа'м айвалк'ылтэ гатамайн'ынленат, этык'ун гак'оръаратленат нымкыче?» Миргык'эе энанымн'ыляквъэ ынкъам ынк'эната н'оот кэликэл тыкэлигъэн.
Энмэн, мурыгчувчен'ин вагыргыкэн имыръэкин варкын этынвыт, о'равэтльэн нымытвагыргын н'аргынгыпы вальын. Этын варкын «Н'аргынкэн», «Вээмин», «Гырголвагыргэн», «Уттычыкукин», «Кынтэвагыргыкэн», «Ак'авагыргыкэн». Ынк'эн — «кэлы». Ынкъам тан'ымыльо этынвыт таарон'о лынъёлк'ылтэ. Ынк'эната нытвак'энат
Оттытаарон', Энанкаав, Вылгык'оранмат, Элгыраткон, Килвэй. Энмэн, к'эйвэлым о'равэтльан нывайн'ыкэн, вэнлыги-ым ынин чимгъун к'ээк'ын к'олевагыргык «нынымытвак'эн». Энмэн, ынкы к'ынур ягталма нынымытвак'энат. Ымы ныльук'инэт чычеткинэт яатльат мин'кыри нынымытвак'энат. Йын'эттэтти, энмэн, ынк'эн ытри — вайн'ыльыт. Ымы гайман'эн ныпытк'ъурэтк'инэт ягталльэйпы, нэкэм чычаткэнальэпы.
Итык мургинэт чувчен'ыльыт чит-ым, еп торвагыргын энъэлкэ, тан'ванэван нутэргычыку ы'ннумкэвынэт въик, ин'кун кымъэ нэрэткун'ынэт, нэрэнтэгиминн'энн'ынэт, чама, энмэн, пэркылгыргын нутэск'ычыку вак, нэкэм к'ырым пэтле ныпкирынэт «к'олевагыргэты».
Ынкъам пэнинэльыт нымайынляк'энат н'айыткынэты, э'нноткынэты, йынрыткынэты. Торвагыргын нъэлык, ганъотавын'н'оленат нотагты майынляк, ытръэч нутэргычыку ромкавынво лынъёлк'ылтэ. Итыкэвын игыт нэмэ ымы эвыт мачынан тэчувчен'н'э нынумкэвк'инэт въильыт, эвыт тэгъен'кы ынн'ин. Гымнин-ым эпэк'эй тэчувчен'н'э гэнтылин.
Инк'ун э'к'эпэгчин'ыльэ авнайъока, кэльэтэ, чама тан'эты амранымытван'а чит-ым гамгаройыръык нытвак'энат тайн'ыквыт, ярартэ. Игыт-ым кыргам ымы ак'орака мытнъэлмык, пытк'ылым к'онпы уйн'э аярарка.
Вэлет-ым тэленъеп ымы эн'эн'ыльыт нытвак'энат ынкъам ытри нывинрэтк'инэт егтэлык о'равэтльак. Мургин ынанъяачыкэн эн'эн'ыльын, энмэн, Вылгык'. Ынин ваны итыркын игыт пригородо Билибинык, энмэн участок «Караль».
О'равэтльат мургин, ы'ттъыютльэт, эвыт этъылвъикэ, колё э'ванн'энальыт, нынилгыпэтк'инэт, нэкэм ынпыянвыт, эвыт кытн'эра мэлевкы, инк'ун н'энъянвыт яатльат авнъарэка ныммигчирэтык. Чинит ымы въикин ваны нынкалыровк'эн. О'равэтльан к'ырым о'ралвагты чимгъульылк'ыл, к'элюк' ин'к'ун «кэльэтэ» пэгчин'у эвнэлгыкэ ынин чычеткинэт.
Нынъотавк'энат тымн'эвэтгавык, пынчойгатык, эк'эчитык ыргичгу.
Нак'ам чавчыват мыгчычеткинэльыт. Уйн'э нъэлык о'равэтльан,          лыгэнэвыт-ым чымчанымэты нынн'ивык'инэт пынлыск'эвыльыт. Ынръам пынлыратыльын тэн'к'ырым авэтывак 'никвъэн: «Ынн'иннымкин ынк'эн
гэвъилин». Ытлён риквъэ: «Ынк'эн-ым н'ан гэквэтлин, ытлён гъирэлк'ытлин».
К'утырык еп ягталма нынтэнмавк'энат въикин яаёлк'ылтэ эвиръыт. Лымэвыт лыгэн нынмэтъанъетавк'энат, э'птыплыткук нылгитэнрымнук'инэт
нэлгыт, эвыт панрат. Лымн'эвыт нынйыпын'атк'энат лыгэн аяакыльэнат
эвиръыт, еп ягталма тынэёттэ. Яаёттэ эвиръыт ванэван ыныныйпын’атынат.
Ытръэч ынн'ин нынтык'инэт н'ъочавчыват.
Пэнинэльин ныгтык'инэт эвиръыт ынкъам ытлён нынатчьавк'эн йъэнкы. Ынык к'ача нытрилк'инэт роолк'ылтэ, ытръэч эмкиткит, ымы таа'койн'ын, эвыт ягталма гатаак'олен чама к'утти ы'лгу лын'ъёттэ ягталма: н'эвыск'этырык — рытрииръыт, титит, к'лявылык — таакойн'ыт, валят.
Эвыт тъылвъитэ гитлин о'равэтльан, ынк'эн нытрак'эн, к'эчейыръын
ныгитэк'ин, ръатъычгырга гэвъилин, нак'ам нэмэ ытръэч чычеткинэльэ рытраёлк'ыл.
Тавэръыгма, рытрииръыт ванэван ы'нтылвалынат, ымы ванэван ы'нпоа'ркэленат. Нынник'инэт эвиръыт лыгэн тымн'эпытляк', к'ынур гыргычельыт, ванэ рытрииръын ы'нынъомравын.
Нынавэръэпатк'эн пэнинэльын н'эвыск'этэ. Равэръэпанма, ымы эвыт нынвэтгаватк'эн, ин'к'ун эвнъэнк'эткэ нитгъэн равэръэпатык. Равэръэпатыплыткок нъэлевк'инэт н'илгэ гыткат, мынгыт. Ярак рынма пэнинэльын, чычеткинэльыт вэты экъэликэ к'ырым вальылк'ылтэ, энмэн эвилюкэ рэнъэлн'ыт, нэкэм н'энъянвыт.
Нэмэ мэрэт к'ырым нотаск'эты энэрэткыльин.
Рынтон'атын'н'ок, чычеткинэльыт, нэкэм н'энъянвыт, н'илгэ ныпъуриск'инэт, энмэн ыргин ягталгыргын о'мрэты.
Майынляплыткок, ныванма ярагты, этлы атаалгыляткыльэн панэнальэты, энмэн нэрэтин'угыт ынан.
Ынин гэкэнрэт ынык к'ача нынмык'энат, ытръэч левыт ванэван ыннэчгытвыгъэн, нэлгык рээн нынтык'ин, ныпилгылвик'ин, аймакыт нычвиткук'инэт, ынк'эната нэнъарэк'эн пэнинэльын.
Тэленъеп эвыт чавчыв уйн'э гэнъэтлин, ынык к'ача нык'этвык'ин тан'колё к'орат, айвалк'ылтэ ныгичик'инэт ынкъам нытынмайк'энат ынык ванвык к'ача. К'элёк'ъым тыльунэт нымэйынк'инэт тынмагтэ, нак'ам тэленъеп к'аат, этаны, игыткинэк майын'кы вальыт, рынныт нымэйын'к'инэт.
Ынн'ин вальын миргин гымыкы рымн'ылявъё пын'ыл, вэлет-ым игыт
гымнан лыги, мин'кыри тэленъеп лыгъоравэтльат нынумкэвк'инэт, чама
гымнан лыги, иа'м нытэйкык'инэт тынмагтэ.
Тынмагтэ — ынк'эн ы'ттъыютльин нымытвагыргыт, к'ынур-ым мынивмык, энмэн эмнун'кинэт памятникыт.
Ытръэч гымнин миргык'эй нычимгъук'ин, ръэнут ытлён моргынан мытрапэлян'ын яатльагты, кыргам ымы ак'аака мытнъэлмык. Этъопэл вынэ чеэкэй мынъытаалгылянмык яалегты, яалвагыргэты, эчвэрагыргын ынн'ин к'онпын' тан'ак'орака мыннъэлмык. Кыргам к'орат — ынк'эн мургин егтэл.
Ытръэч.
Надежда Куляева, кэлиткульын К'эпэрвээмкин калеткоракэн.

С. 4

Лымн'ылтэ
Кытгы — К'унлелюн чакыгэт

А'рэлпын'о а'к'альэпы ныгынтэвк'ин чейвэ гэн'ээккэтэ н'эргэрык. Ныкитэ вуск'ымчыку энмык кувлыткугъи, кэмчичьэтгъи. Гыткамлягъэ. Льулгэннин кэмчичьэтыльын н'ээккэтэ ытлыгын. Ытлён нытэн'ъэв эвтылягты пин'кугъи. Ивтылык турирык, ытлыгын э'йн'эвнин, ивнин:
— Э'митлёнайгыт, ытлыгигыт?!
Ивнин ытлыгэ:
— Н'отк'энайгым итыкэвын. Ытръэч этъым тыгыткамлягъак.
Н'ээккэтэ ивнин:
— Йык'к'эй-ым мынрэк'эквыт, мин'кыри мынтыгыт?
Ытлыгэ ивнин:
— Ев-ев, опопы н'утку к'энанмыгэ. Нак'ам трэтэвиминн'эты, гынык лыги лын'к'эвигым. Эвыр рэнанмы-ым, ринэплыткугъэ румкэвкы-ым коракэгты к'ынымпэнрыгэ. Н'энку ы'ннатчын'атгыт, ротванвыгъет ы'ннутэргыгыт. Эвыр К'онлялёрыкы ынн'э авнатвыка ы'нынтыркынигыт. Эвыр н'энку нараматан'ыркынэгыт, ынн'э э'нк'эткэ, ы'нматаркынэгыт.
Ытлыгын тымнэн, румкэвнин. Коракэгты эквэтгъи. Н'энку пыкиргъи. Ивнинэт:
— Гымо торыкагты тыгынтэвык, гымнин ытлыгын гынтавтыляма гыткамлягъэ. Инэтэн'нинъэйвыгъи ынан. Инэнинъэйвыплыткугъи, иниквъи: «Н'утку к'энанмыгэ». Ынкъам чама иниквъи: «Н'энку рэпкиры, ротванвыгъет ы'ннутэргыгыт, ы'ныргыткун нутэск'ын, ы'нтэйкын атчытванвылк'ыл». Ынкъам чама ымын' иниквъи: «К'онлялёрыкы ынн'э атвыка ы'нынтыркынигыт». Ынкъам ымы иниквъи: «Н'энку раматан'ык, ынн'э э'нк'эткэ».
Лымаляквъат коракыльыт. Ротванвык нэнутэргыгъэн, натаванвын'ын. Ынкы ымычьычон'эт ныпэрк'ытвак'эн.
К'ынвэр мэчичьу наматагъан. Кымин'этгъи ынкы, н'ээкык йытонэн. Ынк'оры нэмэ, э'к'эльэ йъок, гынтэквъи.
Мин'кы ныпкирк'ин, н'энку нэмэ наччык'эн. Н'энку виин ныматак'эн. Нэмэ ныгръок'эн. Эчги н'энку ныгръок'эн, нинивк'инэт ынкэкинэт:
— К'ырым эвын к'ынымчеквыткы К'унлелюк'эй, опопы ратан мараквыргын. Ратанн'авнэн, варат нытумгэвыркын. Нак'ам эвын нымлык'энат, а'к'анрак'авын' вальыт К'унлелюнти. Вынэ варат нытумгэвыркын.
Вытку ынн'ин нутэкэмлилыплыткугъи, вытку ынкы паагъэ мараквыргын вак. Мин'кы ныпирик'ин, нэмэ ныматак'эн, нэмэ ныгмин'этк'ин.
Нотакавраплыткой, к'эглынангэт паагъэ вак мараквыргын. Эргыпо нъэлгъи Кытгы, К'унлелюн чакыгэт. Томгавкытгано нъэлгъи. Кытгынэ мараквыргын э'нк'у гэлгылин.
Н'отк'эн ытръэч.

Ынрэмэчен'эн'ыльын к'лявыл

Ёа'нма пэнин ытлён лейвыльын. К'ол итгъи к'аайпы нырагтытыляк'эн, эвын гэвулк'ытвилин, нак'ам нэмэ ныёа'тк'эн. Ампылмыёа'та, к'ынвэр нывилгъи. Ытръэч чата элгытаран'гъэ. К'ыепынмын ынкъам э'чгыткын тыленнинэт ымэты. Ынк'о йылк'этгъи. Гынунныкитэ люур к'улик'ул валёмнэн. Эвын ынк'эн к'улик'ул к'ытлыги кэльин:
 — Э'ми тытыл? Э'ми тытыл?
Татлыгнэн:
— А'м авнатытлярэрка к'ытваркын! Энмэч к'ыгаргывъэчгатгэ! Игынэмэ гымыгтумгык нэнанвэчвавыткойгыт!
К'эглынангэт-ым кэлы гэргывъигъи.
Ытръэч.
Антонина Кымъытваал, калейпы «Лыгъоравэтльэн лымн'ылтэ», Магаданкэн такниган'ын, 1987.

Виктор Тымн'эвйи
Рэвымрэв

Гырон'эт к'улитэ
Галгата йыръэтгъи.
Ныкирит нык'эргык'эн.
Н'инк'эгти эйылк'ыкэ.

Йичьэмиттумгыт нэмык'эй
Эйылк'ыкэ нъэлгъэт.
«Оккой, ръэнут к'олентогъэ?» —
Чен'ытгэтгъи ытленъюк'эй.

Ынинэльэ ытленъюк'эй
Рамыннон'эты ивнин:
«Аны ынк'эн рэвымрэв
Вакъоон'н'ок к'олентогъэ.

К'ыгитэ, кэлильыиръыльын
Кытылк'ык вакъогъэ.
Чама нъэйн'эвыркынимык: «Э'в-и'ли!
Китак'ун мынрачвын', к'ыпэв-к'ыпэв».

Льэлен'кы илгынръыльын.
Н'аргынэн ы'ттъыёл ынан нинэлкылк'ин.
Малятын'н'ок омкыткынык
Кавэты нывакъок'эн.

Ёо'ръон'н'ок умкиин'кы
Ралк'ан'ынвын нинэльук'ин.
Ёо'онма ы'лчыку
Нытэминн'ык'ин таран'ык.
Рисоватъё тэкэлин'ыльэ.

	Тагазенн'ыльыт – администрация Чукоткакэн автономныкэн округэн ынкъам редакция газетэн «Крайний Север».
	 Гэтэйкылин Такален'ынвык «Крайний Север»
	Тагазенн'ыльын Иван О'мрувъе
	Тайкыёттэ 998. Рывъёльавъё 4

Чукоткакэн автономныкэн округ
«Ыяакэн Эйгысӄын» № 1 (24), 30 январык 2004 г.
Тайкыё газетак «КрайнийСевер»

	С. 1

	2004 Гивин'ит

Январь
Кэвылк'ут Виктор Григорьевич гъурэтлин 15 январык 1929 гивик к'орагынрэтыльэн ройыръык ялгынма н'элвыльык Туманскыкэн эмнун'кин.
Гэкэлиткулин Анадыркэн калеткорак колхозмэгчетльэн, кытэ гитлин зоотехнико. Гармиятвален Провиденияк пограничнико.1954 гивик гэнъэтлин тагазенн'ыльо, гамэгчерымголен газетак «Советкэн Чукотка». Ынн'ингивик
тэн'вытку гакалейпатлен ынин стихотворение. 1955 гивик стихыт Виктор Кэвылк'утын, елыльатъёттэ — В. Сергеевына ынкъам Л.Соловьевана, гакалейпатленат «Литературная газетак» ынкъам москвакэнак журналык. 1958 гивик Магаданкэн такниган'ынвык гэтэйкылин ы'ттъыёлкэн кэликэл Виктор Кэвылк'утын «Гымнин Чукотка» («Моя Чукотка») лыгъоравэтльэн ынкъам русильин йилымил. Н'ирэк'эв кэликэл гэтэйкылин Москвак, нэмык'эй
1958 гивик — «Пусть стоит мороз».1959 гивик поэт гэнъэтлин члено Союзэн писателен СССР. Гаялгытлен Магаданэты, ынкэкин такниган'ынвык гэмэгчерымголен редакторо-йилыльэтыльу. 1961-1963 гивиткун'ит гэкэлиткулин Высшие литературныкэн курсык Москвак. 1986 гивик Магаданык гэтэйкылин русильин-лыгъоравэтльэн разговорник, тэкэлин'ыльу гитлин Кэвылк'ут. 9 июнык 1963 гивик ытлён гэпэлк'этлин Ленинградык.
	Таисия Гухувъе — айванальэн поэтесса (1939 -1982) гъурэтлин 16 январык нымнымык Вэлк'ыл. Гэкэлиткулин Анадыркэн педучилищек, гатвален VI Ымнотаеквэкэн фестивалынвык н'иныльин ынкъам студентэн Москвак 1957гивик. Гитлин секретаро Вэлк'ылкин сельсоветык. Гэпэлк'этлин 29 майык 1982 гивик. Ынинэт стихыт гакалейпатленат сборникык «Творчество народов Дальнего Востока» (Магадан, 1958).
	Июль
	Вэк'эт Валентина Кагъевна гъурэтлин 11июлык 1934 гивик Увэлек. Еп н'ээккэк'эю вама энмэч гэйгулетлин ван'эк, 14-ча элен'итыльу ан'к'агыннэгн'ыттыльык рээн нъытвыльэтк'ин. 1953-58 гивиткун'ит гитлин заведующино клубык Увэлек. 1965 гивик гэмигчирэтлин библиотекак Инчьэвикин. Ынк'оры ганымытвален Марковок, гитлин ван'эльо. 1971 гивик гаялгытлен Анадырэты, гэмигчирэтлин ван'эрак «Северянка». Гитлин
депутато райсоветэн. 1970-к'ав гивиткук тайкымгонэнат стихыт ынкъам пын'ылтэлтэ. Ы'ттъыёлкэнат стихыт ынкъам пын'ылтэлтэ ынинэт гэйилыльэтлинэт эргыпатыльа писателя Владилен Леонтьевына. Стихыт Валентина Вэк'этын гакалейпатленат газетак, альманахык «На Севере Дальнем», сборникык «Пою тебя, Чукотка», «Любовь провинциалки», к'утти. 1989 гивик Магаданык лыгъоравэтльаелымэл гэтэйкылин ынин кэликэл «Танойгыайкотльат». 1999 гивик ынк'эн кэликэл гэтэйкылин Парижык францияльэн йилымил. 2001 гивик такниган'ынвык Анадырык гэтэйкылин кэликэл «Тын'эн'н'ы» лыгъоравэтльэн ынкъам русильин йилымил. Нымытваркын Анадырык.
Илья Юрьев (И.Ю. Логинов) — поэт, журналист. Гъурэтлин 31 июлык
1954 гивик, гэпэлк'этлин сентябрык 2003 гивик. Чукоткагты гэпкитлин
н'эргэрык 1979 гивик. Гэмигчирэтлин поселкак Полярный ынкъам городык Пээк Чаакэн районкэн. Гитлин журналисто, редакторо газетак «Огни Арктики». 1970 гивик ынинэт стихыт гакалейпатленат журналык «Октябрь», «Север», «Сибирь», альманахык «Ладога», «На Севере Дальнем», областякэнат газетак Ленинградкэн ынкъам Магаданкэн. Яачын'кэн гивиткун'ит гитлин редакторо газетэн «Полярная звезда».
Август
3 (22 июлык) 1889 гивик гантомгавлен пост Ново-Мариинск
(г. Анадырь). Талпын'н'ок XIX век чымк'ык о'равэтльат колё гъанк'аръатын'н'оленат льук тымн'этвальатыльын правительство Ынаныяакэн Северо-Востокык, америкальыт ынн'энк'ачкэн нутэйиквик аръаля гаройвавленат имырэк'ыткук — вилыткук, лейвык. Эмк'ынгивик мыкын' гаймавын'н'оленат ынкыри америкальэн ы'выт ръэвн'ыттыльыт. Ынн'ингивиткук ныркывк'эн нутэйиквик Чукоткэн лён'ытвальын инэнлекин администрация. 1989 гивик гантомгавлен Анадыркэн уезд лымэвыр округ. Эрму гайпатлен врач Леонид

	Сегодня в номере

	Календарь знаменательных и памятных дат по Чукотскому автономному округу на 2004 год - 1-4 стр.

	С. 2

	2004 гивин'ит

	Францевич Гриневецкий. 21 июлык клипер «Разбойник» гэпкитлин
э'н'ыткынык Александрын, гэмпэлинэт тэпк'эк турыпкитльэт ынкъам
ынкы таран'ымгогъат. Таран'ыплыткок ярак гангырголявлен россиякэн флаг.
Ынн'ин томгатгъэ пост Ново-Мариинск. Н'утингивик ынк'энын рэнъэлн'ыт 115 гивин'итти рытомгавтагнэпы.
12 августык Олег Куваевын — писателен, ытлён вак, нъынъэлынэт 70 элен'итти. Геолого гитлин ынкъам лымынкы Чукоткак гатвален. 1962 гэвэтагнэпы моогъэ тэкэлин'ык. Гэтэйкылинэт ынинэт пын'ылтэлтэ кэлик «Чудаки живут на Востоке», «Весенняя охота на гусей», «Птица капитана Росса», «Дом для бродяг», «Тройной полярный сюжет», «К вам и сразу обратно». Роман «Территория» гатан'эргыпатлен мурыгнутэк. Гэпэлк'этлин апрелык 1975 гивик.
30 гивин'итти галягъат, титэ Анадырык гэтэйкыплыткулин Дворец пионерэн (1974). Ынк'эн яран'ы к'ол тан'пэральо итыркын городык. Главный
инженеро таран'кы гитлин Михаил Галахов, главный архитекторо — Антонио Михе.
Сентябрь
9 сентябрык 1954 гивик гантомгавлен Ивылтикин район Указыгъет
Президиумэн Верховныкэн Советэн РСФСР. Эвыннымным - Эквыкыннот.
Районык варкыт нымнымыт О'мваан, Ван'к'арэман, Кэн'иергын, Нутэпынмын, Озерный, Вэлк'ыл. Авынотраслят сельскакэн хозяйствэн: ан'к'агыннэгн'ыттыгыргын, ыннын'ыттыгыргын ынкъам к'орагынрэтгыргын. Районык варкыт сельхозпредприятият ИУМАПО «Восток-Агро», МУСХП «Возрождение» ынкъам МУСХП «Амгуэма».
17 сентябрык 1989 гивик галяйвымголенат рин'ъэтвыт ръэтъеквэ Чукотка-Аляска. Ынанъыттъыёл ынк'эн гатвален ръэтыгъет «Анадырь-Анкоридж-Провидения-Магадан». Гэрин'элейвылинэт 14 о'равэтльат ынкъам
гэйн'элинэт 2 тоннат инэн'ин. Рин'эк гаяаленат мыкын' 10-к лин'ыткучьывытгырти.
21 сентябрык гъурэтлин писатель Анатолий Пчелкин (1939- 2002).
Гъармиятвален УгольныеКопик. Ынанъыттъыёлкэн ынин стихотворение
гакалейпатлен газетак «Советская Чукотка». Ынанъыттъыёлкэн ынин
кэликэл гэтэйкылин Магаданык 1965 гивик. Гэргыпатлен тэйкыплыткук
кэлит «Душа болит», «Тринадцать месяцев», «Мерзлый ветер», «Глубина вздоха». Ынан гэйилыльэтлинэт стихыт Антонина Кымъытваалын,
Михаил Ваалгыргынэн, Сергей Тиркыгин'ын, Владимир Тын'эск'ынин, к'утыргин поэтыргэн Чукоткакэн ынкъам Айгыск'ын'к'ачкэн. 1972 гивик гэнъэтлин члено Союзэн писателен. Ганымытвален Анадырык, Эквыкыннотык, Палаткак. Заслыженныкэн мигчитльэн культурэн РФ. Лауреат премиен литераторыргэн Эйгыск'ин нынныльын Ю.Рытгэвын (кэликэл «Непогодь»).
Октябрь
65 гивин'итти галягъат, титэ 1939 гивик Анадырык гантомгавлен педагогическыкэн училище варатыргэн Ынаныяакэн Эйгыск'ыкин. Чит ынкы гатваленат ытръэч н'ирэк' класстэ: подготовительныкэн ынкъам первый. Ынанъыттъыёлкэнат кэлиныгйивэтыльу училищек гитлинэт А.Е. Митрохин, В.В. Ланкин, Е.С. Рубцова, З.М. Бондарева. Педучилищек гэкэлиткулинэт н'отк'оры эргыпатыльыт о'равэтльат: Анна Нутэтэгрын'э, Юрий Рытгэв, Антонина Кымъытваал, Владимир Тын'эск'ын, Нина Ваал, Николай Макотрик, Раиса Баум, Светлана Тагъёк, Николай Тэвлянто, Валентина Кагак-Серикова, Нина Булит-Емельянова, Идея    Кымъырултын'э-Куликова, Светлана Горская-Медведева, Владимир Панков, Михаил Край, Владимир Тымъэттъувйи, Галина Ваалн'авыт, Елена  Етылк'ут-Нутэкэу, Виктор Гэманкау, Софья Домбровская, Надежда О'ткэ, Инесса Бутузова-Дорогань, Прасковья Дьячкова, Ирина Гырголн'авыт, Николай Лыляйн'ын, Юрий Тэгрынкэу, Вера Ролтатгыргына-Тэгрынкэу, Алексей Куркутский, Эмма Тагрытваал-Вулк'ын'э, Александр Вулк'ын'э, Иван Уваургин, Елена Уваургина, Юрий Ан'к'ы, Светлана Овтина, нымкык'инэт к'утти.
Декабрь
16 декабрык - о'ратъылён'эт айванальэн поэтессан Татьяна Ачиргинан (1944). Гъурэтлин Марковок. Гэкэлиткулин Свердловскыкэн государственныкэн университетык факультетык журналистикэн. Гитлин корреспонденто радио, секретаро окружкомэн ВЛКСМ, телевиденияк, секретаро Ассоциациен эвынн'уткэкыльин. Стихыт тэйкыркынинэт русильин йилымил. Кэликэл ынин «Белоночье» гэтэйкылин Магаданык 1982 гивик. Нымытваркын Анадырык.
28 декабрык гъурэтлин лыгъоравэтльэн поэт Сергей Тиркыгин'
(1949-2001). Ынанъыттъыёлкэнат ынинэт стихыт гакалейпатленат 1973 гивик газетак «Советкэн Чукотка». Гэкэлиткулин Благовещенскыкэн художественныкэн училищек. 1980 гивик Магаданык гэтэйкылин ынин кэликэл «Лети, мой день» русильин ынкъам лыгъоравэтльэн йилымил. Гитлин к'орагынрэтыльо. Ынан гэнумэкэвлинэт нымкык'ин лымн'ылтэ, кытъаткэ-ым игыр тымн'эквъат ынк'энат. Гэпэлк'этлин 24 майык 2001 гивик.
30 декабрык гъурэтлин лыгъоравэтльэн поэтесса, ученая Раиса Рагтытваал (1939-1988). Гэкэлиткулин Анадыркэн педучилищек.
Гэмигчирэтлин Элк'этвээмкин калеткорак, воспитателё Ватыркакэн интернатык. Гэкэлиткулин Магаданкэн институтык, гитлин инструкторо отделен айгыск'ываратыргэн Магаданкэн облисполкомык.

	С. 3
	2004 гивин’ит

Гэмигчирэтлин Чукоткакэн нутэгъюлеткин музейык. Гитлин мигчитльу
Магаданкэн областякэн нутэгъюлеткин музейык. Гэпэлк'этлин 6 сентябрык 1988 гивик.
Ынинэт стихыт гакалейпатленат альманахык «На Севере Дальнем», ынан гэтэйкылинэт наукагъёляткэнат статьят, калейпатъёттэ Магаданык «Краеведческие записки».
Н'утингивик рэнъэлн'ыт.
65 гивин'итти о'раттагнэпы лыгъоравэтльэн поэт Михаил Ваалгыргын (1939-1978). Ытлён гъурэтлин Вэлк'ылык. Гэкэлиткулин округкэн вилыткумигчитльин калеткорак, гитлин гыннигнэлгынумэкэвыльу. К'ол гитлин майн'ыёа'нма гагытканк'этавлен. Ынанъыттъыёлкэнат стихыт ынинэт гакалейпатленат газетак «Советкэн Чукотка» ынкъам альманахык «На Севере Дальнем». Ынанъыттъыёлкэн ынин кэликэл гэтэйкылин лыгъоравэтльаелымэл 1968 гивик. 1970 гивик гэтэйкылин ынин кэликэл русильин йилымил, йилыльэтыльу гитлинэт Анатолий Пчелкин ынкъам Владимир Сергеев. 1970 гивик гэнъэтлин член Союзэн писателен СССР. Гэпэлк'этлин 1978 гивик.
65 гивин'итти о'раттагнэпы лыгъоравэтльэн поэт Владимир Етытэгын
(1939-1959). Гэкэлиткулин Анадыркэн педучилищек. Калеткома ынкы тэйкынинэт ынанъыттъыёлкэнат стихыт, э'митлёнат гакалейпатленат рукописныкэн журналык «Юность». Гэмигчирэтлин Канчаланкэн калеткорак. 1959 гивик гараквачален Ленинградык.
65 гивин'итти о'раттагнэпы художник-ван'к'ыттамэнн'ыльын Иван Сэйгутэгын (1939). Ытлён — Заслуженныкэн художник. РФ, лауреат премиен нынныльын И.Репинын. Гъурэтлин Увэлек ройыръык ван'к'ыттамэнн'ыльэн. Ан'к'агыннэгн'ыттыльо ынкъам к'орагынрэтыльо гитлин армияплыткок. Ынан тайкыёттэ ромкавытваркыт музейык Увэлекин ван'к'ыттамэнн'ыракэн, Музейныкэн Центрык «Наследие Чукотки», Магаданкэн областякэн нутэгъюлеткин музейык, Музейык вараткэн искусствэн Москвак, Сергиево-Посадскыкэн государственныкэн историко-художественныкэн музейык-
заповедникык, Галереяк Арктическыкэн искусствэн (г. Берн, Швейцария).
85 гивин'итти о'раттагнэпы лыгъоравэтльэн писатель Василий Ятыргын (1919-1973). К'орагынрэтыльэн экык. Ыннын'ыттыльу
гитлин артелык Анадыркэн таннын'комбинатэн, гэкэлиткулин волк'ытвэкалеткорак н'иныльин. 1940-1945 гивиткун'ит гитлин милиционеро. Ынк'оры гэнъэтлин секретаро исполкомык Анадыркэн сельсоветэн варатэн депутатыргэн, яачы - ынкэкин председателё. 1953 гэвэтагнэпы —тайкымготагнэпы лыгъоравэтльагазета «Советкэн Чукотка» — ынан калейпатымгонэнат лымн'ылтэ ынкы, лымн'э ныппылюк'инэт пын'ылтэлтэ. Ынкатагнэпы гатайкымголен повесть «Н'инк'эй нымнымгыпы».
1970 гивик Ятыргын гаялгытлен ынпычьын аккагты Валк'ылеты, мин'кы
ытлён нэльугъэн председателё. Ынкатагнэты гэтэйкылинэт н'ырок' ынинэт
кэлит-повестыт: «Мальчик из стойбища», «Судьба мужчину не балует»,
«Сказки Севера» русильин ынкъам лыгъоравэтльэн йилымил. Гэпэлк'этлин Ятыргын 11 январык 1973 гивик.
90 гивин'итти о'раттагнэпы Вуквол — ван'к'ыттамэнн'ыльын (1914-1942). Ытлён гэтэн'нинъэйвылин ытлыгэ К'алмона. Пэтле а'ачек гыюлетгъи ынкъам ынинэт тайкыёттэ ганкалыровымголенат майн'ывыставкак Москвак ынкъам Ленинградык, музейык, Третьяковскыкэн галереяк. Ынан гарисоватлен лымн'ылкалекал Тын'этэгнынин. Майн'ымаравынвык Вуквол нанмыгъан. Гъурэтлин ытлён Увэлек к'ача н'ъочьыройыръык. Ытлыгын нан'к'агыннэгн'ыттык'эн, ярак-ым вама нинэтэйкык'инэт ван'к'ытгыпы имыръэнутэт — умк'эт ынкъам мэмылтэ. Чукоткагты шхуната (ы'твэ) ныетк'инэт америкальыт ынкъам тъэрвитльу ныркурк'инэт тайкыёттэ ван'к'ыттамэнн'ыльа. Вуквол ынкъам ынин йичьэмиттумгын Туккай (н'отк'оры нъэлыльын эргыпатыльо ван'к'ыттамэнн'ыльо) нывинрэтк'инэт ытлыгэты. Ейвэчевык йичьэмиттумгыт чинит нымытван'н'огъат. Январык 1929 гивик Увэлек гантомгавлен ы'ттъыёлкэн пионерэн отряд. Вуквол нъэлгъи ынанъыттъыёлкэн пионеро. Ытлён гыюлетгъи увичвэтык мандолината. Музейныкэн Центрык «Наследие Чукотки» ромкавытваркын вээлыгтыё а'йн'анан'аткооркестр. Кэлиткуплыткук 4-к'ав классык 1931 гивик Вуквол мэгчерымгогъэ колхозык. 1932-1933 гивиткун'ит Вуквол гэмигчирэтлин райисполкомык йилыльэтыльу. Ноябрык
1933 гивик ытлён гамэгчерымголен Увэлекин интегралык, к'ымэл-ым мыкын' ван'н'огъэ ван'к'ыттамэнн'ырак, мин'кы тэйкынинэт нымкык'ин произведеният ван'к'ытык. Н'аргартагнэпы 1936 гивикин майтагнэты 1937 гивикин Вуквол гатвален Москвак, мин'кыри ытлён гэнн'ивылин Райинтегралсоюза (кооперативныкэн ванвыкэн организацията имыръэтэминн'этыльын), яачы гатвален Ымсоюзкэн комитетык вагыргыгъет искусствэн. Ытлён гитлин стипендияпэрэльо кумъин н'ингыютльин. Москвак Вукволына гантэнмавлен Республикакэн выставка вараткэн минъутэминн'эткин, э'митлён гэнвэнтылин мартык 1937 гивик
Третьяковскыкэн галереяк. Майык 1937 гивик Вуквол гэквэтлин Ленинградэты ынкъам гакалеткомголен подготовительныкэн курсык Институтэн Айгыск'ываратыргэн. Вама Ленинградык ытлён вэты гэк'итпыльэтлин тэминн'этык. Ытлён гитлин нинъэйвыткульу, йилыльэтыльу ынкъам редакторо кэлик лыгъоравэтльаелымэл. Майтагнэпы сентябртагнэты 1939 гивикин Вуквол гэкэлиткулин Ленинградкэн институтык айгыск'ываратыргэн.

С. 4

	2004 гивин'ит

23 сентябртагнэпы 1939 гивикин раквачатагнэты 1942 гивик Вуквол гатвален Челгы-Армияк. Яачын'кэнат нымытвавагыргыт Вукволын ратгэмавнэн. Лыги, ытлён гъармиятвален Витебскык.
270 гивин'итти о'раттагнэпы Николай Дауркин (Танн'ытан) — гъурэтлин амрытэнма 1734 гивик — гэпэлк'этлин галяк 1795 гивин'ит. Николай Иванович Дауркин (Танн'ытан) — лыгъоравэтльан, дворянин, россиякэн нутэлейвыльын ынкъам ан'к'аляйвыльын, географ, такартан'ыльын, гыюлетыльын Чукоткакэн нутэйиквик ынкъам Аляскак. 1744 гивик командира казакэн отрядэн Д. Павлуцкийына рымайн'авынво ганрагтатлен лыгъоравэтльан'энк'ай Танн'ытан мъанымнымгыпы Энурмик к'ачакэн. Янор н'инк'эй ганымытвален Анадыркэн острогык, ынк'оры — Якутскык, мин'кы гыюленнинэт русильин ынкъам якутыльэн йилыт, калечетгыргын. Якутскык ытлён танн'ымэл кальатаарон'ыльо нэтчыгъэн. Ытлыгылк'ылю кальатаарон'ыльо нъалма гитлин якутыльэн подьячий Иван Борисов, тывъё Дауркиныно. Ынк'эната лыгъоравэтльан Танн'ытан нъэлгъи Николай Дауркиныно. 1760 гивик Николай Дауркин гэквэтлин Тобольскэты;
нъэлгъи казако, элеръук-ым яврэна найпатын йилыльэтыльу Анадыркэн
острогык. Элек 1763 гивик ытлён гэк'итпыльэтлин ляйвыма ы'твэ Анадырьваамъеквэ, 1765 гивик-ым Дауркинына кэлинин ынанъыттъыёлкэн
нутэкэликэл Чукоткэн (Аколымаваампыкэргыргытагнэпы  Анадырьваампыкэргыргытагнэты, Беринговкэн и'рвытгыр ынкъам нутэтъул Айгыск'ы-Америкэн). Ынк'эн нутэкэликэл гаяален 1811 гэвэтагнэты. 1767-1771 гивиткун'ит гитлин йилыльэтыльу экспедицияк, вальын Медвежьи илирыткук, э'митлёнат нывытрэтк'инэт Аколымаваампыкэргыргыгъет ан'к'ак. 1786 гивик Дауркин гатвален экспедицияк И. Биллингсын-Г. Сарычевын, июнык 1791 гивик гатвален илирык Диомидын, Аляскак ынкъам
И. Кобелевына рээн тэн'вытку нэльун бухта Порт-Кларенс. Ынк'оры И. Биллингсына рээн нымкъэв гэлейвылин Чукоткаеквэ. Экспедицияплыткок 1792 гивик Дауркин Якутскык гагтытъылын'н'олен. Ынк'оры гаялгытлен Охотскэты, мин'кы аляръотагнэты 1795 гивикин гитлин йилыльэтыльу. Ынин вагыргын рымагтэты гэмо. Элгулек', яачын'кэнат гивин'итти ганымытвален
Охотскык лымэвыр Якутскык. Ынин нынныгйит тывыркын чымк'ык нутэйиквин Чукоткакэн — айгыск'ы-нэкъаян'к'ачкэн вытгыр Колючикэн ынкъам Мечигменкэн кынман'к'акэн.
355 гивин'итти галягъат рытомгавтагнэпы Семен Дежневына Анадыркэн острог (1649).
260 гивин'итти галягъат ватагнэпы н'ирэк'эв поход Дмитрий Павлуцкийын Чукоткагты (1744).
180 гивин'итти галягъат плыткотагнэпы ляйвыгыргын Чукоткагты русильин нутэлейвыльин ынкъам наукагъёлятыльэн Эйгыск'ык Ф.И.Врангелын (1824).
125 гивин'итти галягъат, титэ ганъомравлен Чукоткакэн духовныкэн
миссия, ролятъё Якутскыкэн епархиягты (1879).
105 гивин'итти о'раттагнэпы член Первого Ревкома Чукотки А.М.Берзинь (1899-1920).
100 гивин'итти о'раттагнэпы ван'к'ыткалечетыльын Хухутан, член Союзэн художникэн РСФСР, Заслуженныкэн художник РСФСР (1904).
85 гивин'итти галягъат, титэ Чукоткак ганвэтгыльавлен кылянво вагыргынлягыргын Советыргэн ынкъам гантомгавлен ы'ттъыёлкэн Ревком Чукотки, мин'кы гыттэпычьу гитлин М.С.Мандриков (16 декабрык 1919).
85 гивин'итти о'раттагнэпы Д.К.Тымн'этагын — к'ол ынанъыттъыёлкэн
рин'ъэтвыткульын Чукоткакэн, вальын Майн'ымаравынвык, почетныкэн полярник (1919).
85 гивин'итти о'раттагнэпы B.C.Франтова — Заслуженныкэн кэлиныгйивэтыльын калеткоракэн РФ, директор Анадыркэн педучилищен, вальын Майн'ымаравынвык (1 мартык 1919).
75 гивин'итти галягъат, титэ Чукоткакэн районык гамэгчерымголен Красная яранга (Челгыран) — ы'ттъыёлкэн учреждение культурэн Чукоткак (1929).
75 гивин'итти галягъат ватагнэпы ынанъыттъыёлкэн айванальэн съезд
Советыргэн нымнымык Уназик Провидениякэн районкэн (15-17 апрелык
1929).
70 гивин'итти галягъат, титэ намгонат винрэтык челюскиныльыт —
ы'твыткульыт ынкъам лейвыльыт парохода «Челюскин», э'митлён гарынкытлен гилык ынкъам гэпылк'этлин (февраль 1934).
70 элен'итти О.Д.Тымн'ъэттъувъен — Заслуженныкэн врачен РСФСР, Отличникэн здравоохранениен (24 апрелык 1934).
70 элен'итти А.Н.Шарыпован — медикэн, урэмигчирэтыльин Чукоткак (5 августык 1934).
65 элен'итти Н.Р.Макотрикын — кэлиныгйивэтыльин, урэмигчирэтыльин (12 январык 1939).
65 элен'итти Г.А.Тын'анк'эргавын — эргыпатыльэн геологэн Чукоткакэн (15 октябрык 1939).
65 гивин'итти галягъат тайкыплыткотагнэпы Анадыркэн радиоцентр (29 апрелык 1939).
65 гивин'итти о'раттагнэпы писатель Н.П.Балаев (1939-1988).
65 гивин'итти о'раттагнэпы поэт С.И.Дорохов (1939).
65 гивин'итти о'раттагнэпы Заслуженныкэн художник РФ В.А.Истомин, оранымытвальын Чукоткак (1939).
60 элен'итти Н.И. Ваалын - кэлиныгйивэтыльин, урэмигчирэтыльин (13 декабрык 1944).
60 элен'итти В.М. Етыльынин — экономистэн (15 октябрык 1944).
55 элен'итти А.А.О'мрыпкирын — экономистэн (28 декабрык 1949).
55 гивин'итти галягъат, титэ гатвален Э'нныпэн'кон'к'ач (Березово)
эрвывэчепыгыргын чавчывэн, микынти гъэнк'этлинэт колхозатык (льэлен' 1949).
55 элен'итти айванальэн поэтэн А.П.Саликон (1949).
Гантэнмавлен калейпатынво мигчитльэрык округкэн библиотекак, гэйилыльэтлин Иван О'мрувъена.
Виилыгтыт Михаил Гермашовын

Тагазенн'ыльыт – администрация Чукоткакэн автономныкэн округэн
ынкъам редакция газетэн «Крайний Север»
Гэтэйкылин Такален'ынвык «Крайний Север»
Тагазенн'ыльын Иван О'мрувъе
689000, ЧАО, г.Анадырь, ул.Южная, д. 14. E-mail: gazeta@ks.chukotka.ru | Тайкыёттэ 998. Рывъёльавъё 1

Чукоткакэн автономныкэн округэн
«Ыяакэн Эйгысӄын» № 1(15), 24 январык 2003 г.
Тайкыё газетак «Крайний Север»

Нутэтумгыт
Ытля гэӈээккэтэ

Льуркыниткы виилыгтык. Ытльэн нынны Тымӈъэттьывйи, русильымил — ОльгаДмитриевна. Ытлён лыги чукоткальа, нэкэм ынпыянва. Ӄэлюӄ эвын еп советкэн вагыргынляма Ольга Дмитриевна гатаӈэргыпатлен. У'рэтыльын Рыркайпияк, гэкэлиткулин Хабаровскыкэн мединститутык, ординатурак вальын Ыттъыёлкэн москвакэн мединститутык нынныльын Сеченовын.  Гитлин авынтерапевто округык, заместителё главврачен, главврачо Центрык  медпрофилактикэн. Игыр ытлён — главврач Анадыркэн поликлиникэн УВД. Ольга Дмитриевна — Заслуженныкэн врач Россиякэн Федерациен (виилыгтык ытлён мраӈӄач). Ынык ӄача— ӈээкык Алена Реснайс, художник.
Мигчирэтыркын Санкт-Петербургыкэн госпедуниверситетык. Ынан
тайкыёттэ картинат ганкалыровленат выставканвык Анадырык, Ригак,
Москвак, Санкт-Петербургык. Айгоон, вама Ы'лёӈэт
эвынӈуткэкыльин тынэё ынан вытычгын жюритэ ынантаӈпэрачьо гатвылен.
	Виилыгтын Иван О'мрувъен.

Ръапыӈыл?

— Тэкэлиӈыльэ Юрий Рытгэвынэ тэйкынин Лымӈэ ӄол
кэликэл – «Чукотский анекдот» русильин йилымил. Чукоткагты гэныпкирэтлинэт 4500 кэлит. Роман энмэч начитайыркын районыткок округэн ынкъам гичиву, мыквэтгаво нэлгыркын. Ынкы гатвылен ынӈытъэкин нымытвавагыргын эвынӈуткэкыльин. 90-ӄав гивиткуӈит XX векэн рэмкын ынӈатал гагтытавэмэнӈылен, эмыраӄгыпы гаӈъолен. Туркэликэл Рытгэвын - мычвын, ӄэтпыквын ы'ттъыёлягты нымытвакэн чукоткальыт.
— Талпыӈӈок атъылёкэ (декабрйъэлгын) вылӄынтонвык, вальын чымче Угольные Копик, нутэсӄычыку мэгчеранма гараквачаленат ӈыроргатрэ вылӄынтольыт.
— Нэсӄэк-ым гатвален землетрясение – нутэчыкун ынӈэнӄачкэн гагтэлёльатлен, гэвиврэльэтлин. Ӄэтэв мэӈин люнрэӄыльын – ымыльо гэегтэлетлинэт, эчвэрагыргын. Ытръэч амыргынан пэтыраӄагтэ, еп 60-ӄав гивиткук тайкыёттэ, таӈэтъо гачыӈатчетленат, гапэрӄыпэраӈӈоленат –  лыгэн-ым, мэчичьу ӄутти а'ӄаяаӈ гэнъэтлинэт.
	Иван О'мрувъе.

Сегодня в номере

Земляки – Мать с матерью – 1 стр.
Вести – 1 стр.
Екатерина Кеунеут. Есть олень – есть жизнь, нет оленя – что делать? – 2 стр.
Итоги работы оленеводческих хозяйств округа в 2002 году – 2 стр.
Чукотская ездовая нарта – 2 стр.
Знакомьтесь: Галина Нутекеу из Лорино, стихи и песни – 3 стр.
Чукотская сказка «Шаман-обманщик» – 3 стр.
Русско- чукотский разговорник – 4 стр.
Кухня аборигенов – 4 стр.

С. 2

Чимгъуу мынылгыгъэн
	Тылянтыяата мытрэнтыӈынэт?

Мургинэт ы'ттъыютльэт лыгитэленъеп ванэван а'ткэгма нынымытванат, миӈкри ӄун ӄорат тэгнытэӈъэв ныгынритӄинэт,
тэӈу ынкъам эӈъэлю нылгыӄинэт. Лыгэн-ым, эмэлкэ, ватомго нырылгыӄэнат. Титэ ӈъочьыт ныӄорагынрэтыӈӈоӄэнат, чавчывата ӄол нинэнтыӄинэт нэналпынрыӄэнат ӄэюуӄэе. Ынӄэн ӄэюуӄэй нымкэттылеӄин. Ынкъам ыныкит ныторымгоӄэнат мэйӈэтык ӄэюуӄэгти , лыгэн лыгитуръурэтӄэю нывилюптыӄинэт. Ынӄоры вилюптытъулти ныныпъавӄэнат,  нырылгыӄэнат, ныёӄэнат тэючгычыку. Тэленъеп таӈымыльо ӄорат лыги нылгыӄинэт – тъэр ӄэюут, тъэр тыркыльыт, рэквытти. Ытлыгырык нынкалыровӄэн ӈэнӄаеты, миӈкри гэвилюптылин ӄэюуӄэй, миӈкри ӄэӈульыт гыткат, нэлгын. Ынӄоры рымагтэты ӄэюуӄэй нымэйӈэттылеӄин, нытэӈмэйӈэтӄинэт рынныт, нэмыӄэй ынӄэн нэнатаӈынкалыровӄэн ытлыгэ, нинивӄин экык, – ӈаанӄэн аныӄун ӄыгитэгын, миӈкри вальын рыннылгын, миӈкри рэмэйӈэтгъэ, тэнлыги
ӄытчыгын мургин ӄораӈы.
Лым нынтомгавӄэнат муульэткинэт ӄорат, гакаӈыльыӄорат.
Ынпыянва нытэӈнинъэйвыӄинэт ӈэнъянвыт, ипэ миӈкри таӈыӈ ӄорагынрэтык.
Ынӄэн-ым аляръоӈӈок, кыткытръоӈӈок ӄорат нылгиӄупӄытвиӄинэт, миӈкри ӄун кэлиӈӈэт ӄорарыгрыгчыко тылемэйӈэтэ нитӄинэт. Ынӄэнат
рычват еп кэлиӈӈэлӄылти кэтэм нымэйӈэттылеӄинэт,  ынӄоры нынчимиръэвӄин нэлгын, нынтоӄэнат, лыгэн нэрэтыткуӄинэт.
Аляръоӈӈок-ым ынӄэнат нэмэ кэлиӈӈэну нынъэлӄинэт.
Гымнан-ым ныппыльэв, еп экэлиткукэ вама, тылгитэнльунэт, миӈкри нырычваӈыттыӄэнат. Ӄорат ӄынур «нымчунэӈэткуйвыӄинэт», лыгэн-ым нымлюйвыӄинэт. Эрэтыльыт рычват нынумэкэвӄинэт, ынӄоры нынылвэтӄинэт. Ынӈин ӄорат эмкумъу нылгыӄинэт, иӈӄун эвнэӄупӄэткэ, эвнэтэвиминӈыкэ нъитыркынэт. Ынкъам тэленъеп ӄупӄыльын ӄоратъол ванэван ы'ннугъэн о'равэтльата, лыгэн ынӄэната ы'ттъыт нырэӈэтӄинэт. Кытоотъяп ванэван ы'лӄэпыт ынъяанат торвыӈык, таӈымыльо пагтылгыт ныкылвэтӄинэт. Игыр-ым мэчичьу таӈымыльо ӄытличьу нэтчыгъэн, ипэ ынӄэната, этъым, мытъоӈӈомык. Вэчьым, вэлер ӄутти таӈъяаӈ вальыт нымытвавагыргыт игыр мынъыкэтъоркынат, ынӄоры гиливу, эӈъэлю мынъылгыркынэт.
Екатерина Кэвыӈэвыт, г. Магадан

Ынӈин ӄорагынрэтгъат

Мынытвынат ӄутти мигчитти ӄорагынрэткэн хозяйствоткок округэн галяльын гивик. Янор – миӈкыри вальыт инъэтти гатваленат 1 январык 2002 гивик. Ымыльэты ӈэлвыльык гэгынритлинэт 94695 ӄаат, ынкыгрээн рэквытти – 48019. Кытур ынанмыгӄаальо гитлин сельхозпредприятие нынныльын Первого Ревкома Чукотки – 15130. Ӈутингивик нэмэ ыӈӄэн янотгъэ – ынкы гынритыркыт 16000 ӄаат. Кытур ымыльэты Анадыркэн районык гэгынритлинэт 33731 ӄаат, ӈутингивик – 35129. Кытур чымчыльо гитлин Билибинкэн район, миӈкы гатваленат 16597 ӄаат. Ӈутингивик ынӄэм район галянэн Ивылтикин района, миӈкы вагъат 17092 ӄаат, Билибинкэн-ым - 17076. Галяльын гивик гинъэтэтлинэт ӄорагынрэтык сельхозпредприятият: «Ваежский», «Марковский», «Канчаланский» – ӄотӄэн таӈэтъо, миӈкы кытур гатваленат 9342 ӄаат, ӈутингивик-ым – 11504. Анадыркэн районык аӄаака
нъэлгъэт сельхозпредприятие «Краснено» ынкъам фермеркэн «Лиман». Ватыркальэн ӈэлвыл нэмыӄэй гэмэчымкэтлин: кытур гатваленат ынкы 424 ӄаат, ӈутингивик – 436. Нивӄинэт, ӈутингивик ынкэкыльэ коръёлӄыл ӈэлвыл каракыльэпы – ыннэн тысячмэл ӄаальын. Билибинкэн районык гинъэтэтлинэт «Тополевое», «Турваургин», «Анюйский», «Ильгувеем».
Ынӈэнрайонык аӄаака гэнъэтлинэт «Омолон», «Нембонда», «Кадар». Ивылтикин районык «Возрождение» гэтъэттывилин ӈэлвыл. Провидениякэн районык нэмыӄэй гэмэчымкэтлин ӈэлвыл. Чукоткакэн районык ӈирэӄ хозяйствот «Заполярье» ынкъам «Ӄэпэр» гинъэтэтлинэт ӄорагынрэтык. Чаакэн районык «Ичунь», «Певек» ынкъам «Энмитагино» э'птэ лёӈылвавыльыт ӄорагынрэтык. Сельхозпредприятие Шмидтыкин районкэн «Пионер» ӄымэк ыннэн тысячмэл гинэнымкэвлин ӄaaк.
Ынӈин вальыт цифрат ӄорагынрэткэн гатвыленат департамента промышленныкэн ынкъам сельскохозяйственныкэн политикэн Чукоткакэн автономныкэн округэн, ынкэкин главный специалиста Игорь Тогошиевына.
О'мрувъе

Чавчывэн вагыргыт
Орвыт

Лыгъоравэтльэн орвыт гатайкымголенат лыгитэленъеп. Чукоткак нэтэйкыркынэт ӈирэӄ тэнаӈаӈорвыт: эчеэттик ынкъам рэпалӄоолгын. Торвыӈык ныяаӄэнат гэвыт, вылгил, ёмроттыт, рынныт, ӈилгыт, гитлеӈ.
Рэпалӄоолгын нытэйкыӄин ӈыронӈынӈыльо, ынкы вальылӄылтэ ӈирэӄ илгынвитти. Пагтылгыт орвэн ы'ттъыёчаӈӄач нынкэӈэвӄинэт. Ӈынӈыт нытэйкыӄинэт вылгэлгыпы ынкъам рыннэпы. Эчеэттик тайкыма
нынъомравӄэн нэлгилгэ. Ынӄэн оргоор нымыркуӄин. Ыннанмытлыӈӈынӈыльын, ынкы ӈыроӄ рыврилти, ыннэн элгыкватволвоттын, ӈирэӄ арэчгыт, ӈыроӄ энаӈанвыкэн вулвуттыт ынкъам ӈирэӄ яа'рэнаӈат. Ӈынӈыт нытэйкыӄинэт вылгэлгыпы эвытлым гэвоттэпы.
С. Попов. Муутэ ляйвыгыргын Чукоткак, Хабаровскыкэн такнигаӈынвын, 1953г.

С. 3

Нутэнкэу льорайпы

Галина Федоровна - русильымил. Чавчывэн яатльан. Итыркын пекаро, кондитеро. Рымэйӈэвыркынинэт ӈраӄ кмиӈыт. Ӄол нитӄин ныӄитпэвӄин тэгрэмӈык, тастихӈык. Ӄычитайгыткы ӄутти.

Ӄинэгитэ

Ӄинэгитэ а'мын гыым,
Аны гыым ныгтиӈигым.
Ныйылӄыӄин ытлён,
Ныӄытлиӄин чама,
Ӈэвъэну ритыӈ чамъам!
Ӄэльу мургин таӈраӈ.

Ӄинэгитэ а'мын гыым,
Унмык
эйылӄэткыльигым.
Агтамкыльэн ытлён,
Эгтиӈкыльин чама,
Ӈэвъэну ритыӈ чамъам!
Ӄэльу мургин таӈраӈ.

Ӄинэгитэ а'мын гыым,
Гыым ӄэльу
ныгтамэгым.
Ынӄэн ӈэвысӄэт
ныпичыӄин,
Имырэӄык ныкичыӄин,
Ӈэвъэну ритыӈ чамъам!
Ӄэльу мургин таӈраӈ.

Эты ы'вэӄучу ритыӈ
чамъам,
Ӄэльу ынин таӈраӈ?
Опопы ытлён
авнаӈавтыӈка,
Нэкэмӄун аӄлявылка.

Ӈинӄэй

Ныппылюӄин
ӈинӄэйӄэй
Ӈаргынойпы кытэӄэй
Гэмэччейвыткулин.
Аны черичыку
Гальэӄатыльатлен.
... Кытэ лейвыткульын -
Колё черильулӄыл.

Пенсиянток

– А'мын ети, эпэӄэй?!
Ӄывакъогэ кытэӄэй.
Мэӈӄо ети?
– Пенсиянтонвэпы.
Чьэчеӈръугъи колё!
Тэӈӄивъегъи ы'лён,
Ӄымэк титъунтэтык,
Вэнлыги тыетык,
Кэнтитэ тинэрэтык.
– Ӈутку ӄывакъогэ
Эвыр ӄычаёгэ.
– И-и, мынчаёмык,
Ымы рыкантэлгав,
Чама рыкавкавылгав.

Чаёолгык ӄача
вакъогъат,
Рыкантэлгав чаёгъат -
Ныппылюӄин
ӈинӄэйӄэй
Ынкъам ынин эпэӄэй.
Виилыгтын гэтэйкылин Иван О'мрувъена

	Ӈъыръыӄин эӈэӈыльын (Лымӈыл)

Энмэн, ӄулинымнымык ӄол гатъылыӈӈолен ӈэвысӄэтӄэй. А'мын-ым, аны лыгитэнчимгъульын ӈэвысӄэтӄэй чама нылгэнываӈэӄэн. Ытлыгэ, ытльата ынкъам ытленъюрык гылёо нылгыӄин ытлён.
Ынкы-ым, мэтчымчек, нытваӄэн нымнымӄэйык ӄол эӈэӈыльын. Ӄынвэр  ытлыгын иквъи:
– Тыттэӈэт вэрин, миӈкыри мынинмык? Наӄам ӈутку варкын мэтчымче нымнымӄэйык, лыӈыр амытва рытъё, эӈэӈыльын.
Ӈэвъэнэ ивнин:
– Вынэ а'тав, опопы ӄыгтыгын. Юрэӄ-ым нъынмэлевнин!
Наӄам ытленъюӄэгти нытэргыръоӄэнат лиӈвиттэ чакэттэты. Эквэтгъи ытлыгын аӈаӈыльэты. Пыкиргъи нымнымӄэйык. Иквъэт:
– Ако, ети?
– Ии.
– Ако, ӄэйӈун-ым эвыр рэӄыльигыт?
– Вынэ ӄун, наӄам ипэ ӄун, мэливыльыт, ӈутку варкын эӈэӈыльын! Э'митлён-ым ынин яраӈы?
– Вай ынӄэн-ым ӈаан, яатрак чымче итыркын!
Ӄытгъи ӈэнри. Ярачыкогты рэсӄиквъи. Люур вай:
– Ако, ети?
– Ии.
– Ээй, вынэ ӄычайпатгыткы вай рэмкыльын!
Начайпатгъан. Чайпанма-ым нывэтгавчетӄэнат. Нэнамӈылёӄэн рэмкыльын:
– Мэӈӄо етгъи?
– Вынэ ярайпы.
– Ако, ӄэйӈун-ым рэӄыльигыт?
– Вынэ ӄун ынръа мургин ӈээкык галгэтъылыӈӈолен.
– Ако, элымӈэ!
– Ынкъам чит гыт тыгтыгыт.
– Вынэ алымы, трайъоӈын, ынан тъытльэн трэнмэлевӈын!
Чаёплыткогъат, ынӄо эквэтгъэт.
Пыкиргъэт. Лыгэн эвыр йъонэн тъытльэн.
– Э'митлён нытъылӄин?
– Ӈотӄэн-ым вай, ӄэптин...
Эчги вулӄытвигъи, ынраӄ эльоткомгой. Колё анны нылгикэльэткульэтӄин чама лыгэн нылгэярарпэгляръоӄэн! Наӄам тъытльэн ыныкгиӈкы нинэнтыӄин...
Эргатык лыгинъэ кыеквъи эӈэӈыльын. Рыгъевнин тъытльэн. Ынкы вусӄымчыку нэнанпэгляръовӄэн, лыгэн икумиӈкыри нинэнтыӄин...
Ынӄо тъэче кивыткугъи-ым – иквъи:
– Трагтыӈӈок-ым вай! Итык-ым вай лыгэн ӈэранъылё рэмэлеквъэ! – Ынӄо нивӄин: – Иик вынэ, иткы-ым, этъым, тынмэлевэтын, ытръэч-ым нъэлгъи вилвил...
Нивӄинэт авынральыт:
– Вынэ ынан мытрэркурӈын!
Ӄынвэр рагтыгъэ эӈэӈыльын. Авынральа ыныкагты нэймитын лыгэчьыльын раквытчыӈын ынкъам лымӈэ мооӄор.
Ынӄоры рэмкын э'раткомгоӈӈой. Аны таӈэтъо ӈэвысӄэтӄэй галгэтъылыӈӈолен! Тэкэм люур вай э'рама въигъи... Наӄам ӄытлыги, люӈынмэлевэтэ рыннин.
Ынӄо-ым ынӄэн эӈэӈыльын танлёнръэлягта гитлин. Лыгэн таӈӄонпы эвытрыкэ гэнъэтлин. Этъым, лыгэыяагты гаялгытлен... Ымто, а'мын ӄэглынангэт эты, эӈэӈыльыт ныгинъыръыӄинэт?!
Гэкэлилин ынкъам гантэнмавлен Лев Беликовына

С. 4

	Роолӄылтэ эмнуӈыльин ынкъам аӈӄальэн
	Мыргот

Мыргот - тэйӈэт аӈӄальэн лыгъоравэтльэн ынкъам айванальэн.
Торгэчеёт мыргот мэчынкы нынуӄин гамытӄыма. Чама рыркатъолык рээн нынититӄин, колё нычачаӄэн.
Итык-ым ӄэтыӈӈок мыргот нывылтыӄинэт, мэчнэллегӄинэт. Ынӄэнат ныкыттэлетӄинэт ынкъам ныныпъавӄэнат. Льэлеӈкы нынититӄин тэкичгык
рээн, лыгэн нынъэлӄин ӄынур нытутйиӄин.
Мэчынкы мыргот гичик ымы льэлеӈкы. Нъанэлёӄэнат, ынкыри нынэлкыӄин оттылгынупэнэӈ ивлыкыльин ынкъам нынкавравӄэн. Уттык
ныръэчумкэтӄинэт мыргот.
Ымы-ым игыр ныгичиӄинэт мыргот. Микынэ атааӈкыльэнат, эвыр ӄытааӈгыткы. А'мын нычачаӄэнат мыргот!
Эльвира Энкис.
*  *  *
Вэлӄопалгын – рулет квашеный (кожа, мясо, жир моржа).
Ӄэчыӄы – моржонок, его мясо.
Ункупы, ункупъэтул – двухгодичный морж, его мясо.
Лелют, виллелют – вяленая голова моржа (сусами).
Вильегыт, вигъегыт – вяленые ласты.
Тэмунъэт – моллюски, находящиеся в желудке моржа.
Кыкватъол – сушеное мясо всех видов морзверя.
Мэмылытъол – нерпичье мясо.
Унъэлитъул – лахтачье мясо.
Кэлилытъул – тюленье мясо.
Кылкак, кылкат – моллюски.
Г. Тэгрэт, «Традиционнаялексика оленных и  береговых чукчей Провиденского района», стр. 30.

Русско-чукотский разговорник (Окончание)

Действия предметов - амалваӈ этгыргын
Бежать, бежит – кытгынтатык, ныкытгынтатӄэн
Сидеть, сидит – вакъотвак, нывакъотваӄэн
Брать, беру – пирик, тыпириркын
Встать, встаю – ӄутык, тылӄутыркын
Делать, делаю – тэйкык, тытэйкыркын
Есть, ем – ӄамэтвак, тыӄамэтваркын
Жить, живу – нымытвак, тынымытваркын
Говорить, говорю – вэтгавык, тывэтгавыркын
Варить, варю – ыпатык, нэнапатэгым
Играть, играю – увичвэтык, нувичвэтигым
Мыть, мою – тэнъэк, нинэтэнъэйгым
Говорить, говорю – ивык, тивыркын
Дать, даю – йылык, тыйылыркын
Класть, кладу – рытрилык, тытрилыркын
Кормить, кормлю – рыӄамэтвавык, тынӄамэтвавыркын
Кричать, кричу – ӄулильэтык, тыӄулильэтыркын
Купить, куплю – курык, тыркурыркын
Одеваться, одеваюсь – авэръэпык, тавэръэпыркын
Спать, сплю – йылӄэтык, тыйылӄэтыркын
Слышать, слышу – валёмык, тывалёмыркын
Смеяться, смеюсь – тэнӈыткук, тытэнӈыткуркын
Работать, работаю – мигчирэтык, тымигчирэтыркын
Идти, идет – тылек, тылеркын.

Загадки

Льэлеӈкы ныйылӄэтӄин, ванэван ныӄамэтван. (Кэйӈын)
Кыткытръок навэръэпыӄэн , гытгаръок ниръытвыӄин.(Уттуут)

Физминутка

 «Етти» мынивмык, мынвакъомык,
Китаӄун мынгыт ьнӈин мынынтын,
Гыткат ынӈин мынытчилын
Ынкъам инэныгъюлевыльын мынпалёмтэлын.
(Движение по тексту)

Танец журавлей

Ӈэвэй, ӈэвэй, ӄырилнилю
(Помаши крыльями)
Ӈэвэй, ӈэвэй, ӄыпутурэ
(Потанцуй)
Ӈэвэй, ӈэвэй, ӄъиннилю
(Покачай головой)
Нэвэй, ӈэвэй, мынриӈэмъет
(Полетаем).

Рассказ
Йылыӈэ

Атэна куннинэт кэнтит. Ӈирэӄ кэнтит ынан йылнинэт Йылыӈана. Рагтык, Йылыӈэнэ ивнинэт:
– Миргыӄэй, аны вай гыныкы кэнтиӄэй!
– Ӄол кэнтиӄэй гыныкы, ӈэвмиргык'эй!
Нымэлӄин ӈээккэӄэй Йылыӈэ.

Вопросы, короткие предложения – пынлёт, чевмывэтгавыт

Где ты учишься? - Миӈкы гыт ныкэлиткуйгыт?
Я учусь в школе. - Гым ныкэлиткуйгым калеткорак.
Где ты живешь? - Миӈкы гыт нынымытвайгыт?
Я живу в городе, в селе. - Гым нынымытвайгым городык, нымнымык.
Сколько тебе лет? - Тъэр гынин гивит?
Мне 10 (15) лет. - Гымык мынгыткэн (кылгынкэн) гивит.
Где работают твои родители? – Миӈкы нымигчирэтӄинэт гынин йытоткольыт?
Мой отец работает... - Гымнин атэ нымигчирэтӄин...
Моя мать работает... - Гымнин ытля нымигчирэтӄин...
У тебя есть братья, сестры? - Гынык варкыт ытленъют, чакэттыт?
Да, есть. - Ии, варкыт.
Нет. - Уйӈэ.
Тэкэлиӈыльыт Вера Грачева ынкъамНадежда Паӈарултыӈа


Тагазенӈыльыт – администрация Чукоткакэн автономныкэн округэн ынкъам редакция газетэн «Крайний Север»
Гэтэйкылин Такалеӈынвык «Крайний Север»
Тагазенӈыльын Иван О’мрувъе
689000, ЧАО, г.Анадырь, ул.Южная, д. 14. E-mail: gazeta@ks.chukotka.ru
Тайкыёттэ 998. Рывъёльавъё 1.

Чукоткакэн автономныкэн округ
«Ыяакэн Эйгысӄын» № 9 (13), 22 ноябрык 2002 г.
Тайкыё газетак «КрайнийСевер»

С. 1

Тамара Пиврэӈӈы: «Ӄэтэв тыетык»

Ининик ноябрйъэлгын Анадырык мытлыӈъылёӈэт гумэкэтлинэт кэлиныгйивэтыльыт ынкъам воспитателтэ калеткораткокэн округкэн. Гатвален ыргин ынанъыттъыёлкэн фестиваль, тывъё «Осенние уроки». Гымнан вэтгавтомго тылгын пыкитльэн нымнымгыпы Новое Чаплино Провидениякэн районкэн Тамара Пиврэӈӈы –  кэлиныгйивэтыльын лыгъоравэтльаелык
– Тамара Петровна, нэмыӄэй нъэйӈэквыт ӈанко, этъым, ӄэлюӄ-ым гыютльигыт кэлиныгйивэтыльигыт лымэвыр…
– А'тав накэтъогым, ривӈыркын?
– Ванэван. Ӄол нынтыӄинэт нынумэкэвӄинэт ымы элвэмигчитльэт, титэ нэмыӄэй нъэйӈэвӄинэт ымыльо районыткойпы вэтгаво лыӈынво, тэнмычьо, ӄорагынрэтгыргын, аӈӄагыннэгӈыттыгыргын, ынныӈытыгыргын. Ынкъам ӄулин рэмкын ынкы омаканма ытръэч гатымӈэвэтгавчера. Наӄам мигчир вэнлыги таӈыӈ ынӄоры люӈытче. Ынкъам ынӄэната тымӈылёркынэгыт, ръэнут тургин омаканма ӄитпу, эӈъэлю лыӈын?
– Ӄэтэв тыетык. Омаканма нымкыӄин вытку тыльун, вытку тывалёмын. Ымы ӈутку, Анадырык, варкыт гыютльэт, тэминӈыльыт кэлиӈэвысӄэтти, кэлиныгйивэтыльыт – тэнмычьо, Елена Гнилорыбова, Ольга Березина, Ирина
Гырголӈавыт, Наталья Родионова, Валентина Леонова, Надежда Паӈарултыӈа, Светлана Гомозова, Татьяна Йитъэвӈэвыт, Галина Рултыӈэ, ӄутти. Ынӈатал ныӄитпыӄинэт ипэ ытри! Лымӈэ мытльувылгымык тэкэлиӈыльырык рээн Анадыркэн, микынти нэмыӄэй рэӈъэленӈыркыт
рэвинрэнӈык калеткоральэты, иӈӄун нытваркынат художественныкэн книгат, миӈкы тывыркыт эвынӈуткэкинэт вагыргыт. Кытъаткэ-ым кэлит игыр кыттъарав нэтэйкыркынэт. Ӄэйгипэ ивыркыт мургинэт писателтэ ынкъам кэлиныгйивэтыльыт – Богоразынтэ, Семушкинынтэ, Тыӈэсӄынынти, Кымъытваалынтэ, ымы Пчелкинынтэ, Сергеевынтэ калеткорак, эмуйӈэ вак ыргинэт кэлит, ачитайка мытытчыӈӈонат. Рэӄулым, ынӈытэӄ нэтэйкын Анадырык лыгъоравэтльэн ынкъам русильин йиле кэликэл Валентина Вэӄэтын «Тыӈэӈӈы». Ыныкит-ым эналватка нъитын Вэӄэт конкурсынвык нынныгйит Рытгэвын, этъым, ӄырым нэнъытэйкын ынӄэн кэликэл?  Эмрэӄун-ым тэкэлиӈыльыргин – Рытгэвын, Кымъытваалын, Тыӈэсӄынин, Тиркыгиӈын, Ятгыргынэн, ӄутыргин кэлит лыгъоравэтльаелымэл мытынпаавынат льук, тымӈъатав люнтэйкэ нэнтыркынэт.
– Тъэр кэлиткульыт торыгкалеткорак, микырык нэгъюлетыркын лыгъоравэтльаелеэл?
– Мынгыткэн кэлиткульэ нэрэйгуленӈыркын лыгъоравэтльаелеэл: 6, 7, 8 классык – 6 ӈиныльэ, 9,10,11 классык – 4. Мачымыльо ӄутти кэлиткульыт – айванальыт.
– Ы'мтъом инъэтээркыт?
– Ринъэтэнӈыркыт итык-ым. Ӄэглынангэт, гымнин кэлиткульэ
нэрэйгуленӈыркын лыгъоравэтльэн вэтгав.
– Гыныкгэта, Тамара Петровна, ръэнут этъопэл эӈъэлю лыӈык, иӈӄун тэмурыгнэ нывэтгавыӈӈонат ӈиныльыт?
 – Мачыргынан масӄонпы талыгъоравэтльаӈа чинит  ӈыравэтгавӈыркынат,авнаӈыркылятка нитыркынэт. Вальылӄылтэ гыюлеткинэт кэлит, ымы художественныкэн. Игыр гымнан ынкъам гымнин мигчиттумгэ Галина Эйгыӈэнэ инэныйгулевык мытъяаркынат кытооркэнат
статьят, калейпатъёттэ округкэн, газетак «Советкэн Чукотка» ынкъам «Мургин Нутэнут». Ивкэ лымӈэ калеткорагты нэнъырэтынэт аудиозаписи ынкъам видеозаписи – кассетат. Мачынан ымы русильин йиле, ӄэлюӄ ынанкэн ынӄэнат гэчевкы вальыт гитэк ынкъам палёмтэлык. Ынкы
тывыркыт мурыгнутэк вальыт гынникыт, галгат, ӈаргынэн рыкалыровыркын.
– Тургин, Новое Чаплинок, калеткоран итыкэвын номӄэн льэлеӈкы, люӈӄивъельытури?
– Мэчвытку энаномавкэнат ӄымчучьыт нэтэнкэвӈынэт. Гамгоморэ кэлиткук 14 октябрык, ӄэлюӄ ынкатагнэты рэлкучыку лёӈоматыльын.    Итык-ым клубтэ амалваӈ вальыт тэнмычьыгъет гамголенат мигчирэтык – ваӈэкэн, лыгъоравэтльаелык гыюлеткин, айванальыелык ынкъам ӄутти.
Иван О'мрувъе


В Номере
Педагогический Марафон в Анадыре. Рассказывает Тамара
Пиврана – учительница Новочаплинской средней школы - 1 стр.
События осени – 2 стр.
Какой видится окружная Ассоциация коренных народов Александру Тевлилькоту – 2стр.
Коллективизация на Чукотке - 3 стр.
Русско-чукотскийразговорник - 4 стр.
Советы чаучу - 4 стр.
Что было в ноябре?- 4 стр.

С. 2

Ръапыӈыл?

– Ватыркальа (хозяйство «Хатырский») ӈутингивик, талпыӈӈок сентябрйъэлгын, тэӈвытку нанмыгъан ръэв. Ынкы охотнике итыркыт Долотов ытри Ринтувйи, ӈэнӄлявылтэ, микынти ныӄитпыӄинэт ынкъам наройвыӄэнат. Ытри яврэна, нивӄинэт, рамэтъатэнмавыркынэӈыт
ръавӈыттынво. Итык-ым рыркаӈыттык ынкъам мэмылӈыттык ватыркакэн охотникыт эвын гэмэчыйгулетлинэт еп кытур. Элек ытри нэмыӄэй гэрэмкичилинэт Майӈыпэлгэты, миӈкы гатвален охотникэн крычмын. Мэйӈыпилгыльэ ӈутингивик нанмынат 11 ръэвыт, кытур - 3.
Ытри ӄэтпыӈ нъэлгъэт, гыёлыӈ. Ытръэч вай миӈкы нэнумкэвыркын тэкичгын ынкъам мытӄымыт? Ынӈэнӄач уйӈыльинэт аӄэтырака, ымы нутэсӄычыкукин уйӈэ.
– Октябрык Якутскик гумэкэтлинэт Координационныкэн
совет тэнмавкэн ынкъам инэнлекин Мынгытгэвэӈэтык ымнотаеквэкэн варатыргэн ынкъам президиумэн Ассоциациен тъарваратыргэн Сибирэн, Эйгысӄыкин ынкъам Дальний Востокэн, миӈкы вэтгаво гэлгылинэт мачымыльо нымытвакэнат вагыргыт тъарваратыргэн, ымы ыргинэт
правот ынкъам законыркылягыргын ыргинэт нутэйикви. Мургин
Чукоткайпы омакатынвык гатваленат заместитель эрмин представительствэн Чукоткакэн автономныкэн округэн Москвак Ирина Дегтярь, эрым управлениен вагыргыгъет тъарваратыргэн Аппаратэн Губернаторэн ынкъам правительствэн ЧАО Валентина Кэвылӄут ынкъам президент Ассоциациен
тъарваратыргэн Эйгысӄыкин ЧАО Ирина Хомицкая.
– Октябрык овэчвынкалыровляйвынвэпы нотаеквэйпы Европэн ганватлен лыгъоравэтльэн-айванальэн профессиональныкэн ансамбль «Эргыръон». Пыкиринэӈу ынӄэн гаконцертынкалыровлен Анадырык ынкъам гичиву гэлгылин городыльа ынкъам рэмкичильэ округкэн авыннымнымэты. Ӄол лымӈэ ансамбль – тэлеӈкинэткукин, нэмыӄэй Анадыркэн – ганватлен ынраӄ-ым Аляскайпы, городгыпы Анкоридж, миӈкы гувичвэтлин вама Конференция эвынынкэкыльин. Ӈырача говэчвынкалыровлен мургин
нэмыӄэй эргыпатыльын коллектив, миӈкы инэнлельу итыркын Игорь Кузьмин. Ӄоныры ынӄэн ансамбль нымкъэв лейвыркын ымыльынотаеквэйпы коргаво ынкъам гичиву эмылгэ варатырык. Элек ытри гатваленат Бельгияк
ынкъам Голландияк фестивалынвык варатыргэн нутэйиквикин.
– Октябрык вытку тэйкыгъэт ынанъыттъыёлкэнат ӈирэӄ номертэ газетэн общественныкэн-политическыкэн региональныкэн организациен «Возрождение Чукотка» – тывъё «Вся Чукотка». Ынкы тагазенӈыльо итыркын Владимир Михаилович Ётыльын, депутат Государственныкэн Думэн Федеральныкэн Собраннен Россиякэн Федерациен. Номерык
15 октябркэн гавэтгавлен чинит Етыльын, микынэ гатвылен,
миӈкыри ынкъам иа'м тэйкыркын торгазета «Вся Чукотка». Владимир Михайлович нивӄин, вэты нымкъэв ынкъам о'раӈ вальыт газетат тайкыёлӄылтэ мургин округык. Ӄэлюӄ ӄонӄал авнанкалыровка мынынтыркынэт вальыт вагыргыт, ымыльо тывъёттэ, вытрэтыльыт Чукоткак. Ӄэлюӄ районык уйӈэ нъэлгъэт чит вальыт ӄутти газетат. Вальын чит кытоор газета «Мургин Нутэнут» нэмыӄэй нанныматын. Тэйкыркын ытръэч ныппылюӄинэӄэй приложение «Ыяакэн Эйгысӄын». Наӄам ынкы нанпаавынат йыпатык ымы ӄаарамкыелымэл статьят, ытръэч амталыгъоравэтльаӈа вальыт йыпатыркыт ынкы. Наӄам ытръэч ӄунэче йъилгыӈит. Ӄэтэв ваӈӈогъэ лымӈэ ӄол газета – мачынан эмрусильин йилымил.
Экукэки.

	Чимгъуу мынылгын
	Устав пэтатэ, лымӈэ ръэнутэт ӄутти
	Члена Советэн ынпыянвэн Ассоциациен тъарваратыргэн Чукоткакэн,
Заслуженныкэн артиста Россиякэн Федерациен Александр Тэвляӄотына вэтгаво лыӈыркынин миӈкэмил энъататъяаркыт общественныкэн объединеният рытаӈытватынво нымытвавагыргын эвынӈуткэкыльин:
	– Рытомгавъё еп советкэн вагыргынляма мургин округкэн Ассоциация игыр люнтэӈинъэтэтэ итыркын. Эмэлкэ лыгэн панэнръэтъеквэ рэлеӈыркын –
райъонъёлӄылтэ ынкъам мэгчертэнмычьыт рыгйивэтэ рэнтыркынинэт чиниткин варатэты – лыгэнъым ӄынур тиӈуркынинэт ы'ттъыёлягты о'равэтльат рытъымучьэвэ. Мытив-ым игыр демократия мытрантомгавӈыркын мурыгнутэк ынкъам о'равэтльат мэчемчинит ринъэтэнӈыльылӄылти. Итык-ым коргаквыргын, титэ ӄэглынангэт чимгъуу гэлгэ нутэтумгыт. Ытръэч аны, гымыкгэта, моргынан, вальа президиумык
ынкъам советык ынпыянвэн Ассоциациен, мачгэмо мытытчынэт ипэ миӈкри вальыт вагыргыт тэгъеӈу нэлгыркынэт о'равэтльарык, миӈкри ӄун ырыкайпы
люӈлейвэ мытитыркын такытооркэнаӈа. Лыгэн-ым лёӈвалёма ынкъам люӈльутэ мытынтыркын чиниткин варат – лыгъоравэтльэн, айванальэн лымэвыр ӄаарамкэн. Наӄам мурыкэкыльэ таӈгэмо законтэ, чиниткинэт правот нымытвакэн, инъэтэткин, егтэлкин. Тивыркын, люнтэӈвинрэтэ рытыркынинэт Ассоциацията гивылтэтыльыт имырэӄык мургинэт нутэтумгыт.
	Иӈӄун нэнъататыӈӈонат, вэлер виин киткинуӄэй, общественныкэнат объединеният, вэты, гымыкгэта, эрым округкэн Ассоциациен ӄырымэн ачгыта мигчирэтыльылӄыл государственныкэн мэгчерынвык. Мургин-ым президент итыркын лымӈэ служащино правительствок Чукоткакэн автономныкэн округэн. Вэчьым, вице-президент ынкъам президиум нъытэнчимгъунэт, миӈкри этъопэл тэйвыӈык вальыт ыргинэт мигчитлыӄылти а'рэкэгты эвынмигчир таманэӈкэн. Лымӈэ. Устав округкэн ассоциациен мачалваӈ рытчыёлӄыл. Ынӈин, члено мургин общественныкэн организациен нъитыркынэт вэчьым ымы мэӈӄо пыкитльэт о'равэтльат ынкъам ӈутку у'рэтыльыт русильыт, ӄутти. Микырык эӈъэлю нэлгыркынэт нымытвакэнат вагыргыт эвынӈуткэкыльин. Ӄээӄын. Ивкэ Ассоциацията чимгъуу нъылгыӈӈонэн, ылён иа'м авынӈоткакыльэпы тъэркинэт предпринимателтэ, бизнесментэ. Ынкъам. О'равэтльат мургинэт вэты чинит чимгъульылӄылти, ипэ миӈкри вальыт вагыргыт ыргынан игыр ынанъыттъыёл ӄитпу ынкъам эӈъэлю лынъёлӄылтэ.
	Виилыгтык: Александр Тэвлялӄот, виилыгтын Иван О'мрувъен

С. 3

	История
	Колӄочатгыргын Чукоткак

	1932 гивик Анадыркэн районык гантомгавленат товариществот кынмал ӄорагынрэткэн: нынныльын «Ленин», э'митлён 1940 гивик ӈирэӄ ӄутти товариществок рээн гэтчылин колхозо «Полярная звезда» (нымным Березово); «Важенка» (нымным Мухоморное), э'митлён 1951 гивик ӄол товариществок рээн гэтчылин колхозо «Знамя Победы» (нымным Кулючин – Усть-Белая).
	Колхоз «Полярная звезда» 1951 гивик гэтчылин колхозо «Путь к коммунизму» (нымным Варээӈ), колхоз-ым «Знамя Победы» 1965 гивик гэтчылин колхозо нынныльын Первого Ревкома Чукотки (нымным Кулючин – Усть-Белая).
	Ынкэӈит Анадыркэн районык гантомгавлен товарищество «Кэрэк» (нымным Эмэмӄут). 1944 гивик ынӄэн ӈирэӄ товариществок рээн гэнчеэкэвлин ынкъам гатвыннолен колхозо «Дружба» (нымным Мэйӈыпилгын), э'митлён 1967 гивик гэтчылин совхозо.
	Ивылтикин районык гантомгавлен товарищество «Вперед» (нымным Эпран), э'митлён 1951 гивик ӈирэӄ товариществок рээн гэтчылин колхозо «Возрождение» (нымным Кэӈиергын), нъэлыльын 1967 гивик совхозо.
Провидениякэн районык гантомгавленат товариществот «Единство» (Нунлыгрэн, нъэлыльын 1962 гивик колхозо «Маяк Севера»), «Урелики» (Гуврэл, нъэлыльын Пловеркэн рэӄовгынрэткомбинато).
	Чукоткакэн районык 1932 гивик гантомгавленат товариществот «Миткуленское» (нымным Миткулено) ынкъам «Красная звезда» (нымным Дежнево), э'митлён элвэльинэк товариществок рээн 1967 гивик гэнъэтлин совхозо «Герой труда» (нымным Увэлен).
	1937 гивик Анадыркэн районык гантомгавлен товарищество «Корякское», 1939 гивик рытчыё колхозо «Светлая жизнь» (нымным Варээӈ). 1951 гивик гэнмэйӈэвлин ынкъам гатвыӈӈолен колхозо «Путь к коммунизму».
	1947 гивик гантомгавленат товариществот: «Красная звезда» (нымным Ватыркан), нъэлыльын колхозо нынныльын Ждановын; «Коммунист» (нымным Элӄэтвээм), 1949 гивик нъэлыльын колхозо, 1967 – совхозо.
	1952 гивик Анадыркэн районык товарищество «Канчаланское» (нымным Канчалан) гэтчылин колхозо, 1960 гивик колхозык рээн «Угляткак»  (Вэлӄыл) гатвыӈӈолен совхозо «Канчаланский» (нымным Канчалан).
	Ивылтикин районык гантомгавлен колхоз «Полярник» (нымным О'мваан), 1967 гивик гэтчылин совхозо.
	Чукоткакэн районык 1952 гивик гантомгавлен колхоз «Путь» (нымным Тойгунэн). 1959 гивик ынӄэн гэнчеэкэвлин колхозык рээн «Полярник» (Нэсӄъэн), 1967 гэтчылин совхозо 50-летия Октября.
	3 октябрык 1957 гивик колхоз «Путь Ленина» (нымным Илирӈэй) гатвыӈӈолен колхозо «40 лет Октября» (Билибинкэн район).
	Чаакэн районык 1957 гивик гантомгавлен совхоз «Певек» (нымным Усть-Чаун).
	1957 гивик Чукоткакэн районык гантомгавлен колхоз «Красная звезда» (нымным Эӄын), 1968 гивик рычаакавъё ӄолеколхозык рээн ынкъам тывыӈӈоё колхозо нынныльын Ленин (Льурэн).
	Провидениякэн районык 1962 гивик гантомгавлен хозяйство «Маяк Севера» (нымным Энмыльын). Нымнымык Ново-Чаплино 1967 гивик ӈирэӄ колхозгыпы гэтчылин ыннэн – «Заря коммунизма».
	(Округкэн архивгыпы) Виилыгтыт Михаил Гермашовын.

С. 4

	Чавчывэн нинъэйвыт

1. Вулӄытвик, ныкитэ эвнэмэйӈытэнӈыткульэткэ – нытайыӈӄэн.
2. Пичык ӄача этлы этипъэйӈэкыльин. Нэвыӈӈоӄэнат: ы’птэ аӄаакыльэгыт.
3. Гэкэӈыпкитльэт гаягната, гэкылгытвэтэ. Ӄаат гэтэӈынпыкирэвэ ӈалвыльэты. Рыраквачавъёт гэлпууръэтэ. Гамӈылёта: миӈкэмил ринъэквэнӈыт. Акватыӈӈольыт гэкылгэтэ. Лыгэн-ым рамкыльэты ӄонпыӈ ӄнур гатаароӈа.
4. Ӈавъанэты гэтэйкэ тивичгын, гэмнэтэ ынин валы, ымы оргоор, гэнвинэвэ ӄаат. Ӈэвъэн ӄонпыӈ тэнтумгу гэлгэ, гэвинрэтэ, гырыноӈо гэлгэ.
5. Ӄэмэк ӄача этлы ирвытэнӈыткульэткыльин – ы'птэ аӄаакыльэгыт.
6. Тэтивэлти гэтэӈынчимэвэ – ӄаат рэӄык аёпкэгты. Торӄаанматкэн рэлӄэты ганльатэта.
7. Этлы анкэваӈэкыльэн, нэкэм ӄувликэ вама. Нивӄинэт, лыгитэленъеп ӄол ӈэвысӄэт гагаймавлен ныкэваӈэк. Люур ынык кача ынан валёмыӈӈонэн йытрииръывыргыргэтыльын ръэнут.
8. Нытайыӈӄэн ныкитэнӈыткульэтык. Лыгитэленъеп, нэвыӈӈоӄэнат, ныкитэнӈыткульэтыльыт ӄолетааӈыӈӈонэнат гагагӄаа'коткома рынооргэпы...
9. Пъальыт эвиръыт этлы атымӈэйымэтвальаткыльэнат. Ӄулин (тэленъеп) инъэ нэльунэт: эвиръык пууръу йымэтвальыт эмвылӄыт.
10. Йимгымӈэтык гакаӈыльанма, титэ ымы ӄаат нырынгэвӄинэт, яалегты тинэ гэнантаата; кэӈкэле пагтыръэт гэкэлитэ волвакы – вэлеркылельэ кэльэтэ ныльуӄин онмаатгырчыӈын ынкъам ныпэлӄынтэтӄинэт. Чама  тымӈэръанотӄай гэнинтэ.
11. Элек гэткивэ у'рэсӄык. Ӈэнри гэттэтэ кыечейвэ – кэльэт нэвыӈӈоӄэнат: гэтэгрэтлин. Чама кэльэт ныгаляӄэнат, нывъентыӄин ыргынан маёлгын, тынуп.
12. Ӄэтвэма нывэчык тытлыӈӄачагты гэнинтэ юнэтыльын ӈилеӄ.
13. Ныкэгъёльанма авнавосӄымчыкотвака.
	Гэкэлилин Иван О'мрувъена 1977 гивик ӄорагынрэтыльэпы-бригадиргыпы варээӈыльэн ӈэлвыльыкин Захар А'чаткойпы

Галяльыт вагыргыт
Ноябрык

– 7 ноябрык нъэлгъэт 45 гивиӈитти рывантытагнэпы Анадырык памятник (кэтъоквын) Первому Ревкому Чукотки (1957).
– 25 ноябрык рэнъэлӈыт 70 гивиӈитти ръомравтагнэпы бюрота Чукоткакэн окрисполкомэн ынкъам ВКП (б) решение рылянво культпоход округык 15 декабртагнэпы 1932 гивикин 15 декабртагнэты 1933 гивикин. Штабык культпоходэн инэнлельу гитлин председатель окрисполкомэн Тэгрынкэу. Члено штабэн гитлинэт: председатель Чукоткакэн округкэн Интегралсоюзэн айванальын Матлю, секретарь ОК ВЛКСМ лыгъоравэтльан Рэнмын. Мигчитлыӄылю культпоходэн гитлинэт: татъэвӈатгыргын рабочийырык, колхозникык, ӈъольываратык рыкытвылявынво тэнмычьыт риӄувӈыттыкин, ръомравынво колхозтэ, рытаӈытватынво мигчитти тузсоветыргэн, таӈымыльо мигчитти кэлигъюлеткин.
	Гантэнмавлен калейпатынво Иван О'мрувъена

	Русско-чукотский разговорник (Продолжение)

	Животные, птицы – гынникыт, галгат
Мышь – пипиӄылгын
Олень – ӄораӈы
Заяц – мэлёталгын
Волк – и'ны
Лиса – ятъёл
Медведь – кэйӈын
Лось – вопӄы
Пуночка – пчеӄалгын
Чайка – йъаяӄ
Песец – рэӄокалгын
Росомаха – ӄэпэр
Кит – ръэв
Нерпа – мэмыл
Собака – ы'ттъын
Ворон – вэтлы
Куропатка – рэвымрэв

	Стихотворение
	Ӄэюӄэй

Ӄэюуӄэй гъурэтлин
Вэты эвлыгыткальын,
Кытылӄэпы чайвыма
Эмпэтле нитъунтэтӄин.
Вачаӄ-ым чейвыткульын
Пэтлеӄэй нымлытвэӄэн,
Ытльак ныминринэтӄин
Ынкъам ныкоргъайӈаӄэн.
(Виктор Кэвылӄут)

Сказка
Пчиӄэт

	Пчиӄэтэ ӈээкык ивнин:
	– Ӄаймыгэ!
	Ӈээккэтэ ивнин:
	– Мэмлеты трэкувлыткугъэ.
	Ытльата ивнин:
	– Омкэты ӄинэнрэтги!
	– Чамъам тринэнрэтгъэ – умкыт рэлпъиӈыт.
	– О'мромкэты ӄинэнрэтги!
	– Трамынгытаргъа...
Продолжи сказку.
	Тэкэлиӈыльыт Вера Грачева ынкъам Надежда Паӈарултыӈа
	Тагазенӈыльыт – администрация Чукоткакэн автономныкэн округэн ынкъам редакция газетэн «Крайний Север».
Гэтэйкылин Такалеӈынвык «Крайний Север»
	Тагазенӈыльын Иван О'мрувъе
689000, ЧАО, г. Анадырь, ул.Южная, д. 14. E-mail: gazeta@ks.chukotka.ru
Тайкыёттэ 998. Рывъёльавъё 9.

Чукоткакэн автономныкэн округ
«Ыяакэн Эйгысӄын» № 6 (10), 28 июнык 2002 г.
Тайкыё газетак «Крайний Север»

С. 1

	Нутэтумгыт
	Гырголӈавытынтэ – Энмыльыӈавыт

	Ирина Григорьевна Гырголӈавыт (виилыгтык гэӈээккэтэ Светланана рээн) итыркын кэлиныгйивэтыльу Анадыркэн педучилищек нымкыӄин
гивиӈитти. Ынан гэплыткулин Ленинградкэн пединститут нынныльын А.И.Герценын. Рыйгулевыркынинэт студентыт лыгъоравэтльаелык, историяк
Чукоткакэн ынкъам литературак Айгысӄываратыргэн. Нымкыӄин мигчир эӈъэлю ынкъам ӄитпу ынан лыӈыркынин. Лымӈэ горатвален итык председателё Анадыркэн эвынӈуткэкыльин обществок «Чычеткин вэтгав», миӈкы тэгъеӈыльэ нэйгулетыркын лыгъоравэтльаелеэл. Эргавыркыт
нымкыӄин кэлиткуплыткульыт ымваӈэт Анадыркэн педучилищек, иӈӄун ырык кэлиныгйивэтыльу гитлин гыёльоравэтльан, лыгъоравэтльавагыргык
гыюлетыльын Ирина Гырголӈавыт.
	Виилыгтын тайкыё Иван О'мрувъена

	Ръапыӈыл?

— 23-25 майык Анадырык гатвален конкурс (гыёлчетгыргын) рэнӈынво лауреато литературныкэн премиен нынныльын Юрий Рытгэвын.  Эналватыльо гитлинэт магаданкэн прозаик Юрий Пензин – кэликэл «Приговоренные к Колыме» ынкъам поэтесса Чукоткайпы Зоя Ненлюмкина – кэликэл «Птицы Наукана».
— Анадырык 16-26 майык гакурсыленат кэлиныгйивэтыльыт
эвынӈуткэкыльин йилымил национальныкэн калеткораткокэн ынкъам кынъёраткокэн округэн.
— Майык Анадырык гатвален комиссия полномочныкэн представителен Президентэн Россиен Дальневосточныкэн федеральныкэн округык Константин Пуликовскийын. 24 майык гумэкэтлинэт ынкъам гатвален пресс-конференция, миӈкы вэтгаво гэлгылинэт комиссиен мигчитти. Гэныгйивэтлин, округык нэркылеркынэт федеральныкэн законтэ, указтэ Президентэн ынкъам постановленият Правительствэн.
	Корр. «ЫЭ»

В номере:
• Земляки
• Вести
• Рассказ Б. Добриева «Сокровища эскимоса Амая»
• Чукотская свадьба
• Союз трезвенников Чукотки
• Русско-чукотский разговорник|
• Советы чаучу

С. 2

Базик Добриев
Гаймычьын айванальэн амайын  (Плытковач. Мооян № 5)

	Ы'ттъыгаканъе матъяал мимле айъокэгты такамвыквык нэквутгъэн. Ӈилгыпиригъэт ынкъам ынӈин чааннэнтатэты эӄылпэ мэмлепы нагтонат
ченлет. Амынан колё наноратвавын рагтоӈкы пылвынтыбочкаӄай, ӄэльу ковлёкы вальын ынкъам нутгычьэтӄин ралек, мимыл вэрэма аӈӄагты. Кынвэрэвыр тэӈвэнлыги ымы ынӄэн нагтогъан. Рыралева ы'ттъорвэты нэнэймэвын. Бочка эмрэпириӈык вэнъым гитӄыевлинэт ынкъам
гаӄэвъяӈӈоленат ытлыгын гэккэтэ. Наӄам бочкаӄай-ым вытырапэральын. Гапагченъёленат: ръэръэнут рай ынкэчыку? Эрвууква нэнэквэвын кагыргайпын. Эвыт-ым отгэты нанкавравын кагыргайпын. Э'рыкут рай Амайына рыткэвнэн э'ӄимыл, рыпэт гэкувлюкэтлинэт ынин лылет. Ымы эккэтэ рыткэвнэн. Ытлыгэ-ым рылгойпынэн кагыргын, ынӄэн рылгылгын
пыӈонэн. Вытку ынӄо чичеквъэт – ӄэглын ынӄэн энръэлевки э'ӄимыл. Ӄээӄын чимгъугъэт, миӈкри итык лымэвыт лым пэляк ӈутку нутэк анръалявкэёчгын – бочка, лымэвыт нымнымэты рыльэтэтык. Наӄам эвыт ривлык нымнымэты – оккой ръэӄэрэгъэ рэмкын. Ӄэлюӄ-ым а'ӄантээваты эвын, титэ ыныкит Киваӄэты нимлырэтӄинэт, ымъаӄатчыръота нитӄин рэмкын. Ӄоныры танлымынӄэнат ипэ крычмыт гатомгатленат – Первомай, гытгарокы революциякэтъокэн ы'лёӈэт – вэты рэмкын эвылтыкэ нынъэлӄин. Ӄутти нынтэрмэчьыӈэвӄинэт, ӄутти нытачайвэвыӄэнат, ӄутти нынтэвиминӈэтӄинэт. Итык-ым ынан Тивля лымэвыт У'милгын ынкъам О'мры э'ныкэвычьэвӈин  этаны ачемгъоткынка ныпэлятӄэнат, эмрэӄун а'нанӈэнайпыӈэн лыгэнэвыт нывалянторъоӄэнат, лымэвыт нымэлгар-энарэрыльатӄэнат, мэӈин ы'мӈычвыно лынъё амранмыӈа. Ӈэнӄлявылтэ эткэйкэ нынъэлӄинэт. Таӈавынъанӄо лыӈэты, ӈэвысӄэтӄэгти вэты нывэлеркылельэтӄинэт ыргынан. Пытӄы ӈэвъэнйыръыт экыркагыргыт э'ӄэтчетык. Ӄол рыннин Тэвляӈавытына кэвычьэвык ыпыльын тумгытум и'нымленин, такам кавкавгыпы тыргунин. – Вынэ мытръаӄапэрагъа, ыныкит ымрэвля энръэлевки э'ӄимыл мытрэнтыӈын – ынӈин эвэты Амай ы'творвыткынатгъэ, таа'койӈын энатыёнэн америкальэн сикриса, тиӈуткунин, ынӄо нэмэ иквъи: кита Атута, янот амморгынан эмкиткит мынтааӈын, люут мыномав, ынанэвыт миӈкри мытриты, яачы ынан рэвытрэты.
	Эккэтэ-ым ӄынут нэнъатчаӄэн ынӈин ивыльын ытлыгын. Лыгэӄылпэ валянтогъэ, консерваёчгыт рывэнтэннинэт, йиръиир ынкэкин тыргыпат ралянтаннэн выквыткынэты, ынӄо лыгэнэвыр консерваёчгыт йыръэннинэт э'ӄимле, ынӄо чама ы'лтыёнэнат. Койӈынвытратгъат, рэлюуръугъэт. Мэсӄээӄынуӄэй вак омаквъат, панрэватгъат, вэтгавытвэгъат, гаймаквъат. Ытлыгын люут пыӈылтэлгъэ аккагты, энмэн еп советкэн власть атвака, Гуврэлык ӄол гитлин гэнвиллин вилыткугилильын америкальын Томсон. Киваӄыльыт, ытлён э'ныеннин, нылӄытчаӄэнат, нывинрэтчыӄивӄинэт. Ы'твийпэльу нитӄинэт, кимитъыривлетыльу гамганымэты. Еп ынкы Томсонына рыкалыровнэнат калегыргыт, вальыт кагыргайпыткынык ынкъам ивнин Амай, иӈӄун эвыт ынӈин вальыт калегыргыт миӈкы рэльуркынэт
– ынӄэн энмэн Сэмын тайкыёт. Ынпыначгын Сэм нымытваркын Америкак. Валёмык ынӄэн Атутана, эвыӈӈогъэ эмӄэлелвынэ, ӄэтэв миӈкы варкын ынпыначгын Сэм, этаны эӈъэлетыльээркын ӄонпы амӄынкагыргайпыткынык нынныкэлильэтык, ӄэльу этаны емгым колё нымкыӄин кимитъын ынан
ченлечыку ромкавъё тыӈивыркынин Америкайпы Россиягты.
	Акватыӈӈок нэмэ койӈииръатгъат, койӈынвытратгъат. Ынӄоры тэнаӈӈымгогъат. Ымыльо льоё ы'ттъорвэты нэривлын, нэкылтыгъэн. Гынмылкин бочкы-ым нъомрыкагыргайпын, ынӄо нэмэ о'равыквымкэты нэнъылийвыгъэн, ынкы нанвыквыгэӈатын, выквымчеэръа ынкъам чыгэе нулювын. Вытку ынкы вакъогъат, нэмэ энръэлевкитэ нэнатыёнат койӈо итыльыт консерваёчгыт, нъылтыёнат ынкъам ӄонйыкыргийръа нэлпынэт. Лыгэн ынӈин эрэлывиръэткэ ракванӈыӈӈогъат. Чама эмивык, иӈӄун еп ы'лё яраг нъыпкирынэт. Ӈаргынэн люнтэӈытвитэ гынмылкинэк гитлин. Тэпэнинэӈэ ныгтывыргыргатӄэн аӈӄы, нувывнэттэлятыльатӄэн ӄынут ныкитэ. Э'ниттилӈин ныгтыпэгляӄэн мимыл выквыткынык-ым, аны ынӄо нэмчепъэрыръоӄэн тэнлымынкыри. Наӄам колё ниӄӄэӄин гылгылык. Кытийга-ым нинэнирэтӄинэт пиӈъычти. Ныпэӈагтийгатӄэн колё – рыпэт
ныпылмыръоӄэн. Гэӈъэлты лелинэт ы'ттъыгаканъёт, нэкэм эвыт выквылӄыткыната нытаӄэнат. Амай ытри Атута опопы тэӈэмчейвэ гэлелинэт – а'ӄаӈатваӈ, амынан нинэӈынрэтӄинэт ынкъам а'тав ымы упыткульу нитӄинэт, эвыт нырыӈкытӄэнат вылтэнаӈальыт ы'ттъорвыт. Киваӄык пыкиргъэт эвын гэвусӄымчыкуръулин. Гагтыпаӈъэватленат, гыткавыръэӈӈотагнэты. Ӄэтэв гаягналенат ӈэнӄлявылтэ ынкъам нэвинрэтынэт пыкирык. Ӄэлюӄ-ым наныткэвынат кэвычьэвыльыт.
Мэсӄээӄынуӄэй вак мачымыльорык энаральа лыги нэтчынэт мэӈӄо пыкитльэт э'ӄимлюльыт. Энарагчегъат Амайына ынкъам Атутана, этьым эмивык, вэчьым нарэмчемэӈынат. Ӈавэтынва ӄынвэт навэчыёнат ынкъам мэчичьу нэнвынэт э'ӄимлыгитгэтыльыт ынкъам нивӄинэт, кыргам отчой гэлелинэт, гагтыпаӈъэватленат, энмэч атчьатгъат.
	Эргатык гагтэнъыгъявлен Амай, рыгъевийгут рыннин Атута. Кыевыльын-ым тэнмавийгот рыннин. Ивнин: ӄынлейвыгын чайкок. Ы'ттъилгэтгъэт, ынӄоры лыгэнэвыт эквэтгъэт.
	Пыкиринэӈу, нэргыткугъэн айвэкэн олёвъё чыгэйчыку бочкы. Кагыргайпын нэгтыгъэн, ынӄо нэнатыёмгогъан чайкок. Эчги найыръатыӈӈон чайкок, люут ы'ттъыӄэгти тавтавръогъат. Ӄэйвэлым еп атотъынтока, еп вусӄымчыку нэльунэт гыргол ичынрэтыльыт ӈиръэ ы'ттъыгаканъёт. Ырыгъяачы вытрэтгъэт лымӈэ ӄээӄын ӈыръо гаканъёт. Лыгэн эчги эймэквъэт ымыльо гаканъёт – аны ы'ттъыӄэгти улвыкэ гэнъэллинэт, мычиилпэнрычетымгогъат ы'ттъиӈыт.Таӈавынрымъайӈагты налвавынат ӄээӄын авъеткынка рытчык ы'ттъыӄэгти. Вытку тэӈуввитвыплыткук ы'ттьыт Амайына эймэквъэт Тивля, О'мры, Кукилгын, Аныка, У'милгын.
	– Како, эпэй, гэкынтэчьэтигыт? – янот ынӈот иквъи уввылгыльулӄылльэн, киткит эчынрыеӄальын, э'квыргъам  майӈыэ'чылгыргыльыӄай, лыгонмычыко мъэлылельын, наӄам вэты вылтумкырилвыльын, ылпыкалегыргыльын, чама э'ӈкалегыргыльын У'милгын. – Чемэт еп айвэ наныткэвтык...

С. 3

Гаймычьын айванальэн амайын

– Ии, ӄэйвэ айвэ гинэльуткумури, э'квырга нивмури: этъоныкит этъуркэ рэмкын рэнъэлгъэ, ыныкит ымыльырата мытрэнтыӈын, ынкъам аткайчака рэнъэлръугъэ мургин имылгытлирэмкын. Торгынанчинит лыги, миӈкэмил айгыннэты гэнъэле киваӄыльыт, ыныкит нуутрэтӄин э'ӄимыл. Этэӈкэ рэмкын э'тки нынъэлӄин.
	– Мытив-ым ӄонпы ынӈин гатвален, титэ эвыт мэӈин нинэльуткуӄин, тымӈалголяӄ ръэнут гэвытрэтэ – ымыльо таӈыннаныӈ чывэёлӄыл, – э'птэ ынӈот иквъи кувлельын Кукилгын, пысӄунлылетэ чычамыткавэты.
	– Гыт мытив ынанпылчемгъольэгыт, ымыльорык тывэлю, лымалё лынъёйгыт ынпыначгэгыт. Мытив гынанчинит ӄонпы гивэ: ӄонпы гакынмалчета, кынмал гаратваӈа?! – инээргъи ынӈот ивкы ынанчепчыӈычьын э 'ӄимлюк Тивля.
	– Вынэ эвнъэтйивкэ мынинмык, мыныныпкирэтгъэн э'ӄимыл, яральыт эплеэн эвыт рэӄын ривӈыт, мынымӈылёнат, – ынӈот эвэты Амайына таӈъомрыкагыргайпынэн бочкы.
	– Аръаля, вынэ ӄэглын, – нэмэ иквъи Тивля, мынгытааткогъэ ынкъам нэмэ иквъи, – янот-ым акватыӈок вэлет эмкиткинуӄэй, вэлет йыкыргииръыӄай, вэлет мынъылпыӈогъан.
	– Вэлчиин-ым вэлеркылеткутык, вэлчиин пилгъумтэгнык талваръэтгыпа итыркынитык, опопы-ым мытрэмчемэӈытык. – Ынӈин эвэты ымыльо чичеквъэт, иӈӄун Амайын ӄулиӄул акытрэвка нъэлгъи, йъэлыги малчемгъопылгытратыльын, малайылгыральын. Вытку ынкы койӈынтогъат, ининэттэтгъэт, койӈынвытратгъат. Гынмылкинэт ӄымэк пэнруулгатыльыт гэтумгэвлинэт, гапчаӈэйпыленат.
	Кытэ акваттэнмаквъат, эмытъэт нэйӈэгъэн а'ӄэмлыёчгын О'мрынэн ы'ттъорвык. Ынӄоры ыныг яачы яалятгъат игыткинэт койӈаттомгыт          о'ра-Киваӄыӈӄачагты. Ӈаргынэн айвэкэнак гэнрэтвилин. Тыляма нэльугъэн
нэкъаяӈӄачайпы гынмылкинэк ӄэргыӈ гэнъэллин, айвэкэнак йъын гагырголятлен ынкъам гавылгавлен.
	Этъоӄааӄын нэмэ ӈаргын гапэнъёлгынъёнавлен рэмкын, гэкукэнпыръулин. Лымынкы гъыттъыма коргыӄолета гэйыръэтлин майӈыраеквэйӈын, нэкэм титэ ганъярарвыргыргавленат ӄлявылтэ. Ырыкгэта нэнлегъэн Таароӈкрычмын ӈаргынэнагты, айвэнрэт кытэ энанвайпъарыӈавыткольын айванрамкэты.
	Гэйилыльэтлин росэльыелепы Лариса Выквырагтыгыргыӈана

	Лыгъоравэтльэн вагыргыт
	Ӈавынрагтатгыргын

Янот ныӈэвынъютгивиӄин ӄлявыл. Ынан нинэгитэӄин, ипэ миӈкри гэйгулетлин ӈэвысӄэт ваӈэк, увик, авэръэпык, миӈкри гытамэты вальын,
ӄэйвэ эты эӄытликыльин. Ынӄо вытку гивиӈит галяк ныӈавынрагтатӄэн. Яральа нэймитӄинэт ӈирэӄ ӄорат. Энаральа таӈамалваӈ вальа ӄэвииръэ
нынӄэвивӄин ӈэвысӄэт. Ыныкит ӈэвысӄэт накватыӈӈоӄэн у'вэӄучин ярагты, вирвирэ нъиӈкэлиӄинэт ынин ӄорат. Ӈавматальын пыкирык яральэты ӄлявылен, ынръа ӈэнку нъиӈкэлиӄинэт ӄорат.
	Ынӄоры-ым ярак рымагтыӈӄач нэймитӄин ӄэюуӄэй ӄликин лымэвыр ӈавпээчвак. Ынӄо ынпыӈэвэ нинэнрэсӄивӄинэт ӈэвысӄэт гаӄлявыля. Янот гынонтытлык нывэгыткучитӄинэт, ынӄо ныкэмлилӄин пэнъёлгын. Яачы нэмэ нывэгыткучитӄинэт, иӈӄун ӄонпы чеэкэй нъынымытваркынат, аянръатка нъитыркынэт. Ынкы вытку нынтоӄэнат рэмкыльыт, энаральыт. Ырыгрээн  яраӈы ныкэмлилӄин. Ынкы ӄлявылен орвоор, ӈэвысӄэтин гакаӈорвоор. Рымагты пэнъёлгын, миӈкы таӈамалваӈ вальын роолӄыл, рытэнмавъё ӈэвысӄэтэ, ынпыӈэвэ. Ӈавматальэн тэючгыӄэйчыку ныётваӄэн рорат. Инэтрилетыплыткук ӄайпэнъёлгыӄай ӄлявыля гэӈэвысӄэтэ, нэмэ ныкэмлилӄин ыргынан гэрэмкыльэ пэнъёлгын. Ынпыӈэвэ нытчиткуӄин рорат. Инэнинтэтыплыткук янот ӄлявыл гэӈэвысӄэтэ ныӄамэтваӄэнат, миӈкы ӄэмииръыт таӈамалваӈ вальыт. Таӈколё ынкы нымкыӄин ӄэвииръыт.
Ӄолеы'лёк ынръа ярак ӈавматальэн ройръа нынӄэвивӄинэт ӄэвииръэ ӄлявылен чымчельыт.
	Итык-ым мыгӄораянвэн ройыръык ӄлявыл гэӈэвысӄэтэ янра нынымытваӈӈоӄэнат.
	Ӄояӈ, Ӄыргопэлгын, Анадыркэн район

	Рэмкын ныръаӄэмлёпааӈыркын

	Кытур гантомгавлен мургин округык лымӈэ ӄол общественныкэн объединение – Союз трезвенников Чукотки. Гэныгйивэтлин ынӄэн управленияк Министерствэн юстициен Россиякэн Федерациен Чукоткакэн автономныкэн округыгъет апрелык 2002 гивик. Президенто ынкы итыркын ӄэтпъоравэтльан, корреспондент телерадиокомпаниен «Чукотка» Лариса Выквырагтыгыргыӈа. Ӄоныры аны ытлён эвын пэнин эӈъэлчьэтыльын, иӈӄун эвынӈуткэкыльыт вэты нырапааӈыркынат э'ӄимлюльэтык, нырэӄитпыльэнӈыркынэт нымытвак, кынмэйӈэвык, рэркылеӈык нымкыӄин таӈвагыргыт айгысӄываратыргэн – лыгъоравэтльэн, айванальэн, ӄаарамкэн, кэрэкыльин, чуваныльэн, юкагирыльэн. Ларисана ынанъыттъыёл Чукоткак ӄитпу ынкъам тъиву лыӈымгонэн а'ӄэмлёнпааӈаткэн метод, тывъё
нынныгйит Шичкон. Энмэч мынгыткэн гииӈитти ытлён ынкъам ынинэт винрэтыльыт лейвыркыт нымнымыткойпы округэн нэнъайвынвы ынкъам
кылейгут рытчынвы а'ӄэмлёпаакэнат вагыргыт. Ӄымэл-ым нымкыӄин эвынӈуткэкыльыт паагъат э'ӄимлюльэтык, ӄэтпынымытваӈӈогъат.
	Иван О'мрувъе

	Июнык ынкъам июлык

	– 15 июнык нъэлгъэт 65 гивиӈитти о'раттагнэпы лыгъоравэтльэн поэт, вальын VI Ымнотаеквэкэн фестивалык ӈиӈыльин ынкъам студентэн Москвак Виктор А’рэчайвын (1937-1993).
	– 350 гивиӈитти галягъат, титэ найголятымгонат ӈаргынэнакэнат гаймычьыт Чукоткакэн. Тэкэм ынкы Семен Дежневына гэльулин рыркэн ровтын Русильин Кошкак (Анадыркэн район). Ынӄэн гатвален 1652
гивик. Ваӈӄыт гиину гэлгылин аӈӄаляйвыльа.

С. 4

Русско-чукотский разговорник (Продолжение)
	Одежда – эвиръыт

Пальто, кухлянка – иръын (иръыт)
Обувь – плекыт (плякылгын - ед.ч.)
Брюки – ӄонагтэ
Рубашка – мычыквын
Женский комбинезон – кэркэр
Головной убор – къэли (къэлит)
Рукавицы – лилит (лелелгын - ед.ч.)
Камлейка – вытычгын
Дождевик – уккэнчи
Детский комбинезон – ӄалгэкэр.
	Словосочетания

Турыльын кэркэр. Ӄинэйыл къэли. Ӈотӄэн лилит. Нычивмыӄин иръын.

	Стихотворения

Э'ми, э'ми
Гымнин иръын?
Ӈотӄэн, ӈотӄэн
Гынин иръын.
Э'ми, э'ми
Гынин лилит?
Ӈотӄэн, ӈотӄэн
Гымнин лилит.

	Дом, жилише, предметы домашнего обихода – Яраӈы, яракэн яаёлӄылтэ, райыръыт

	Дверь – тытыл (тытлыт)
Кровать – йылӄыёлгын (йылӄыёлгыт)
Окно – ӄэргычьын (ӄэргычьыт)
Комната – ӄэлгин (ӄэлгит)
Крыша – рэсӄын (рэсӄыт)
Потолок – ӄымтэн (ӄымтэт)
Печь – пэнъёлгын (пэнъёлгыт)
Пол – нотайкоч
Стул – вакъосӄыёлгын
Лампа – ээк (ээкэт)
Постель – айкол (айколят)
Подушка – чотчот (чотчоттэ)
Одеяло – иниргиӈ (иниргиӈти)
Мыло – чоп (чопыт)

	Сказка «Теремок» - Лымӈыл «Яраӄай»

	Нылеӄин пипиӄылгыӄэй. Льунин яраӄай. Пынлёнэн:
	– Яраӄай, яраӄай! Мэӈин ӈутку нытваӄэн?
	Уйӈэ мэӈин.
	Рэсӄиквъи пипиӄылгыӄэй. Ынкы ваӈӈогъэ.
	Ныръилемъетӄин мэлёталгыӄай. Нывилгъи ынкъам пынлёгъэ:
	– Яраӄай, яраӄай! Мэӈин ӈутку нытваӄэн?
	– Гым пипиӄылгигым. Гыт-ым микигыт?
	– Гым милютэӄэйигым.
	– Ӄыетги, гымык рээн ӄытваркын!
	Ваӈӈогъат ӈирэргэри...
	Задание: Продолжи сказку.
	Тэкэлиӈыльыт Вера Грачева ынкъам Надежда Паӈарултыӈа, Центр развития национальных школ округа

Описание под фото: «Виилыгтын гэтэйкылин Леонид Паутовына (арив, Варээӈ).

Чавчывэн нинъэйвыт

1. Рэмкыльыт лыгивэймэну гэлгэ.
2. Чьачаӈанма ӈэлвыльыт рылытвальатыльыт гэнилючьэтэ.
3. Ёа'нма ӈэлвыл райвачыӈкы гэтче, вэтыӄун гэнъютэ.
4. Кытманаӈатыльын ӈэлвыл гэтэнвылтыӈэ.
5. Ӄаат гытъэтыльыт пэтыраӈык гаягыткомгота, ӈэюльыт – гарынӈачвата, гумэкэтэ.
6. Авээнвыт йыркыы'тльу, унрэпкыльу гэльутэ. Эвнэрэнгытъэвӈыкэ ӈэлвыл – гыроръок ратватчергъа!
7. Рэвыма гавъёпчаткота,  ӈэлвыльычыку гарычгата рылытвама, акавкэггы (таӈыгъявыӈ) гэтъирэткутэ.
8. Эргыръок гэтэӈвинвытэгнэтэ, о'расӄэпы гэтэӈгитэтэ камлелы.
9. Манаӈ ыннэнлеӈкы ӈэлвыл эвииркын – ынӄэн э'нӄэвыркын, таӈавээнвык варкын.
10. Пэтыраӈэты ӈэлвыл нъэнӄэтӄин!
11. Ӄорагэтгыма лыги гэлгэ гээвкы вальыт ӄаат.
12. Ныкиръилемйыльын ӈэлвыл гавъёпчата.
13. Мэрынрэ гэнтэгрэвэ ӈэлвыл йынрысӄэпы, ӈаепы.
14. Рынӈачвааркын ӈэлвыл– ӈэюгъи, коргычьааркын.
	Гэкэлилин бригадиргыпы Варээӈкэн ӄорагынрэтыльэн Захар A'чаткойпы
Иван О'мрувъена 1977 гивик

Тагазенӈыльыт – администрация Чукоткакэн автономныкэн округэн ынкъам редакция газетэн «Крайний Север»
Гэтэйкылин Такалеӈынвык «Крайний Север»
Тагазенӈыльын Иван О'мрувъе
689000, ЧАО, г.Анадырь, ул.Южная, д. 14.
E-mail:gazefa@ks.chukotka.ru | Тайкыёттэ 998. Рывъёльавъё 6.


Чукоткакэн автономныкэн округ
«Ыяакэн Эйгысӄын» № 4 (8), 5 апрелык 2002 г.
Тайкыё газетак «Крайний Север»

С. 1

	Э’ми ӄаат?

	1990 гивик нутэйикви Россиен гэгынритлинэт 2 миллион 260 тысяч ӄаат. 1 январык 2002 гивик гынугъэт 1миллион 212,5 тысяч. Ымыльо ӈэлвыльыльыт округык, областяк, крайык ынкъам республикак тъэрытвигъэт
ӄаат. Ынӈин, 1990 гивик республикак Коми гатваленат 123,6 тысяч ӄаат, 2002-ӄэв– 116 тысяч; Ханты-Мансийскыкэн округык амъянра – 47,1 тысяч ынкъам 26,5 тысяч; республикак Саха - 361,5 тысяч ынкъам 144 тысяч; Кэрэкикин автономныкэн округык – 150,3 тысяч ынкъам 33,8 тысяч; Магаданкэн областяк – 121,5 тысяч ынкъам 19 тысяч. Мургин Чукоткакэн автономныкэн округык 1990 гивик гэгынритлинэт 491 тысяч ӄаат, 1 январык 2002 гивик – тъарыӈ 100 тысячкэнак. Э'ми ӄаат, иа'м тъэттывигъэт  ӈэлвыльыт? Наӄам таӈамынан Ямало-Ненецкакэн автономныкэн округык
ынӈингивиткуӈит гэнымкэвлинэт ӈэлвыльыт: 1990 гивик ынкы гэгынритлинэт 490,5 тысяч ӄаат, 1 январык-ым 2002 гивик – 505 тысяч. Иа 'м ынкы нэнымкэвынэт ӈэлвыльыт, ӄулинутэткук-ым тъэттывигъэт? Миӈкри
нэмэ рымкэвык ӈэлвыльыт? Ръэнут ынкэгйит эӈъэлю, тъиву лынъёлӄыл ӄорагынрэтыльа ынкъам эрмэрык? Ынӄэнат вагыргыт вэтгаво гэлгылинэт II съездынвык ӄорагынрэтыльэн Россиен, э'митлён гэнумэкэвлин 12-13 мартак городык Салехард.
	Вэтгавыркын делегат съездэн ӄорагынрэтыльэн Россиен Андрей Антыльын – ӄорагынрэтыльын-зоотехник бригадэн №3 совхозэн «Певек» Чаакэн районкэн:
	– Чукоткайпы омакатынвык гатваморэ: Сергей Тыӈачайвынто (Ӄытрын), Анатолий Тыӈэру (Ӄээливтын), Петр О'мрынто (Анадырь), Виктор Подгайный (Анадырь) ынкъам гыым (Пээк). Лымӈэ морыкакыльэпы ынкы гатваленат Владимир Етыльын – вицепрезидент Союзэн ӄорагынрэтыльэн Россиен ынкъам Александр Комаров – исполнительныкэн директор Союзэн ӄорагынрэтыльэн Россиен.
	Ӄутти ӄорагынрэткэнат вагыргыт ненцальэн вытку лыги тытчынэт. Ӄытлыги, ӈэнку перестройкама ынкъам вайыӈӄач совхозтэ фермеркэн хозяйствоно люӈытчыльыт. Чама ыргинэт варкыт чиниткинэт ӈэлвыльыт - нивӄинэт, чиниткинэну итыркыт ӄымэк 300 тысяч ӄаат. Кэлиткульыт эвынынкэкинэльин-ненцальэн э'нӄэтык кэлиткук ӈэлвыльык нынъэлӄинэт,
ынкы нымэйӈэтӄинэт. Лыгэн-ым чиниткинэт вагыргыт ненцальа ӄитпу, унмэӈъэлю нэлгыркынэт. Ыннэн килограмм ӄаатольэн вэлыткорак Салехардык 40 рублльэн. Наӄам тэнтыргыльын, гэчьылин.Тэӈлыгэвиръыльыт, ӄытлыги, ненцат, гэтэӈкэлилинэт ыргинэт гыргочаӈэръыт. Ӈыранӄаата ныгэкэӈыльэтӄинэт, наӄам ымы элек. Мыгтылечьыльыт совхозыльыт, лёӈӈъольыт кэмэтъэпы. Эрму-ым, директоро хозяйствок, районкэн администрацияк итыркыт мачамненцат, ымы председатель округкэн Думак ӈэнку итыркын ненцальын.
	Мытпалёмтэлынат докладтэ, ымы гавэтгавленат Етыльын ынкъам О'мрынто. Мытльугъэн президенто Союзэн ӄорагынрэтыльэн Россиен пэнин о'равэтльан – Дмитрий Хороля. Мытынвэтгыльавын Обращение Президентэты Россиякэн Федерациен Владимир Путинына.
	Виилыгтык: делегат II съездэн ӄорагынрэтыльэн Россиен Петр О'мрынто, виилыгтын Михаил Гермашовын.
	(А'ачеко этгыргын кытоор 2-ӄэв страницак номерэн кэтъоркынэн Петр  О’мрынтона)

	В номере
Андрей Антылин, делегат съезда оленеводов России. Куда делись олени?1с.
Петр Омрынто. Моя юность – 2 стр.
Корм оленей – 2 стр.
Сочинение усть-чаунской школьницы Северины Етылиной – 3 стр.
Что отмечаем в апреле – 3 стр.
Советы оленного чукчи – 4 стр.
Русско-чукотский разговорник – 4 стр.
Загадки Нины Емельяновой – 4 стр.

С. 2

	Мургинэт нутэтумгыт
	Тэлӄэпыльигым
	Кытоор, калеткома 9-ӄав классык, 20 сентябрык, кэлиныгйивэтыльэ кытамчачва ӈирэӄычьын оценка журналык йыпаннэн. Ынӄэн физика
райголянӈыма.
	Лыгимэткиит э'э'тэ тэлпыльын урок тъатчан. Плыткунэӈу урок лыгэӄылпэӄэй амӈылёка мэӈин тычейвэквэтык ярагты Талӄапэты, миӈкы эмӄэлелвынэ гивигым: «Лывавыркын кэлиткук, этъыманы, лявтэпы курэ,
опопы гытката эвыр мынга винрэтэ ӄымигчирэтги, тэленъеп миргэ эвыр йытоткольа винрэтыльу амноӈэты начыӈыркынэгым».
	Яральа Тэлӄэпык ваныяан йъарат ы'нымӈылёйвэгым, иа'м калеткорайпы тэквэтык, энмэч, этъыманы, ныкоргавӄэнат, тэленъеп аройвавэ, мэйӈэтгъи, ӄлявылё нъэлгъи, лелютгъи.
	Эргатык лыгичикинъэ тэквэтык анольынвэты ӈэлвыльык, миӈкы нытваӄэн гымнин ытлыгын.
	Кивыплыткук ӈалвыльэты ӈаргарӄаальатыльэты тэквэтык. Рыровӄай нытваӄэнат. Ӄэтэв нутэнут лыги, еп йъарат ачайгытлетвэка, лёнтъаӄъота, ытръэч аны ӄувликэ лейвык, нэкэм ваамэрэты эвыр омкычыкойпы, ынӈатал
э'ӄэлиӈэ гэлгипъэчиӄэтэ, ы'лё аны мачамъорасӄэпы гэлейвэ, ӄэйвэлымӈэ лыгэпъолтакы гэлгикимэвэ, нэкэм волӄытвэма.
	Э'квырга ӈэнку эмӄэлелвынэ нивигым: «Ынӈатал ӈирэӄычьын (двойка) нэрмэӄин йыӄунтэтык калеткорайпы, калеткотомгэпы, ы'лгыӈавысӄатӄайгыпы (Наташа)...»
	Турыпкирэ ӈэлвылекы таӈымыльо гакоргавленат торпастухэты, нэкэм ытлыгын. Алымы ынӈытэӄ гаӄаанматленат, иквъэт: «Мынӄаанмат, амӄынъычо морыкы рыровайпы люнъетэ калеткопаальыт, винрэттумгыт, выёльыт. Э'птэ нутэнут, ӈаргынэн, ауӄагтэ мурык рээн ныкоргавынат».
	Ӄаачыкотык ытлыгэ нэнанкалыровӄэнат мургинэт ченэтӄаат, нинивӄин: «Ӈоткатагнэпы ымыльо гынинэт, эченур вэты гынрэтъёлӄылтэ, ӄонпы нытэӈӄин авээн ӄыльуркын. Тылгэргавыркын, ынпычьын экык пэтле рэйгулеты льаляӈӄорагынрэтык, еп игыр ынпыянвыт варкыт, имырэӄык ыргынан гымык рээн мытрэнийгулеквыр амноӈвагыргэты. Ӈэргэркин,
льэлеӈкин, гырокэн вагыргын алваӈ вальын элекинэк».
	Эргатэты ӄэглынангэт, нэкэм амӄынъычо ялгытыльанма, оӈалльанма, гынтавма а'ӄараӈэпы (гололед), нымкыче тыкэтъон интернаткэн вагыргын.
	Лыгэӄовчемгъома эмӄэлелвынэ нивигым: «Ытлыгын ӄонпы нылгитэгъеӈӄин, иӈӄун гымо ыныгмил нинъэв, ныкэтгуэ'в, ныгэкэӈъэв мынъэлгъэк». Ытръэч аны нылгинитчыӄин, таӈамӄэтпыянвэн,аӄыллекэянвэн, пылчемгъоянвэн, авысӄавкэянвэн, мӈалёянвэн.
	Ымваӈэт эмыраӄэпы тырайъоӈын, э'квырга игыр тивыркын: «Этъыманы малчамъам ӄувликимтильу ӄаальатынвык тъитык, чамъам янотыльо тъитык рачвыӈомакатык инъыльыт». Тэлӄэпрэмкык, нивӄинэт, гымыкытлыгин яӄылгывэӈӄор гакаӈӄор нымкыӄин гивиӈит рыталгавтагнэты пэчайвык галвавлен, ытръэч эквэвыт нынрымэӄэнат мэчемӄынгивик, ытръэч чевараквав ӈыронгэвэк такалго гитлин.Мури О'мрылӄотӄай-Кулем э'раӈӈок мурык рэмкык мынынтэлгэвын пэчайвык лывавъё вэӈӄор. Итыкэвын ӄол титык ынык ягна пээчвагъёнратыплыткок мурыгрэмкык рачвыӈык ӈыроӄаво титык, ӄэтэв эпэнэ ӄол нинивӄин: «Ӄол ӄитыркын аны чейвэ ӄуӈэлыркын, рэпалӄоолгын ӄъэмэтыркын тленымкэвэ уӈинэӈ».
	Эпэӄэйынэ нинивӄин: «Аны ӄол ӄитыркын ӄорагыркэма, ӄылгийӄэвыркын – ӈэвысӄэтэ ы'лгу нылгыӄинэт энъыянвыт, энакынъоянвыт, лыӈыр ныльуӄинэт мытлёянвыт».
	... Чеӈэтгакаӈыльатӄората элвээкыт мэйӈумэкэтык Илирӈэйрэмкык и'рэк ӈраӄаво титык. Ыннанмытлыӈэн кчавыт эвыр мчыквын рыпъёт тыпиринэт.
	Ынныт тлеткутэ мытынтынэт, мчыквын-ым ӈавъанэты тиилын,
тивъэн: «Эмӄынрэмкыльэтык ӄийпыркын, рэмкыльыт ӄивыркынэт, э'рапэрэё ы'вэӄучин». Ӄол нинэнтыӄин нэнайпыӄэн рэмкыльэтык.
	П.О'мрынто, депутат округкэн Думэн

	Чавчыва лыги гэлгылин
	Ӄорэн рэӈ

	А’нӄагыргын, нымкыӄин чавчывэн вагыргыт, э’митлёнат ӄолевагыргын вама чит гэркылелинэт мургинэт ы'ттъыюлтэ, игыр туртыӈэрэтэ натаӈынтыяатынат. Кэлюӄ яатльат чавчывэн аӄаака, нъэлчычеркыт, мыгъян аӄаака ваӈӈогъэ. Ытри ынӄэната гуйгульу нъэлгъэт,
миӈкы тымӈэмэгчетльо итыркыт: ӈуйытвэтыльу, коммунальнико, рыюльу складык лымэвыр рагпэльо ӄэкварак-оттырак. Лыгэрат ынкъам ӄаат амкартинкак ынкъам кинок нальоӈӈонат. Эви этлы?
	Кэлик «Материальная культура чукчей» Владимир Богоразына гатвыленат рэӈыт ӄорэн.Лыгъоравэтльаелымэл гэкэлилинэт вэтгавыт ученыен Галина Дьячкована, игыр нымытвальа Москвак. Нинъэйвыткульу гитлин Анатолий Тыӈы (Агтэӈкон).
	Льэлеӈкы ӄораӈы ватапота нитӄин, нымкъэв тыӈэльын эмнуӈкы, наӄам нынӈэӄин амалваӈ вальын ватап. Варкыт ӈэръамытлыӈэн авынӄораватаптэ:
1)лыгэватап, э'митлён чама нытвыӄэн элгыватапо лымэвыр кооватапо; 2) ӄайватапӄай лымэвыр эмыватапӄай; 3) ӄаймаватап, э'митлён чама нытвыӄэн ы'мталватапо; 4) ӄойвэватап; 5) мыргычгын. Ынӄэн амъянра нытвыӄэн
ынӈин: увъалямыргычгын (ӄынур рыръачомковъёт э'вкырвэттэ), э'гмыргычгын – и'гин мыргычгын (э'грыгмэл ныпэраӄэн); 6) каквэлватап, ӄынур вэлёлгын, нынӈэӄин кангатванвык; 7) аёпычьыватап.
	Тувъёйпы ватапгыпы мыкычьу нынӈэӄин лыгэватап. Ӄаймаватап (ы'мталватап) тъэръэв нынӈэӄин эмнуӈкы. Ӄойвэватап тэӈрэӈылӄыл, э'квырга нынӈэӄин ытръэч миӈкэткук. Мыргычгын рэӈу а'ӄалгыӈ вальын. Каквэлватап ынкъам аёпычьыватап тэӈрэӈылӄылти, ытръэч-ым
нынӈэӄинэт кангатванвык, наӄам кытэ.
	Турынӈэльыт вытвыттэ нэмыӄэй нынуӄинэт ӄората.Элек-ым тэӈипэмиӈкри вальыт вытвыттэ нынуӄинэт, пъонпъонтэ ымыӈ пипиӄылгыт,
турпинтыӄэтыльыт – этъипкыльинэт пчиӄэӄэгти. Элек ӄорат нынэвиивӄинэт мимлык ӄача: вээмык, куулык, гытгык. Льэлеӈкы-ым нъылюӄинэт.
	Ӄораватап ӄонпы нынӈэӄин. Оратантэсӄованвык а'ткэгма
нынӈэӄин.

С. 3

	Паӈъэвӈытогыргын эмнуӈкы

	Центра национальныкэн калеткорамкэн округэн 2001 гивик нэмэ гэнлелин гыёлчетгыргын кэлиткульин тасочиненияӈкы лыгъоравэтльаелымэл. Эналватыльо гитлин кэлиткульын Ырыткучьы-нымнымкин калеткоракэн Северина Еттыльыӈэ, микын тывъёттэ мыткалейпатыркынат.

	Гым нынымытвайгым нымнымык Аён. «Айон» гатомгатлен вэтгаквыпы «аё». Виинӄун ныпэраӄэн мургин илир ӄынут ӄорэн аё.
	Мургин-ым совхоз нынныльын «Энмытагын». Нивӄинэт, энмэн чит ӈутку ганымытвален майӈычавчыв Энмытагын.
	Гымнин ыммэмы Тыӈэвйи Вера Ивановна, татаӄай-ым – Еттыльын
Василий Никитович. Ытри нымигчирэтӄинэт эмнуӈкы. Гымнин татай
ӄорагынрэтыльын, ыммэй-ым нитӄин увильу, ваӈэльо.
	Лымӈэ гымык варкын эпэӄэй. Ынин нынны Кэльэӈӈы Нина, ытлён нынпыӄин, ӄымэк ӈыраӄлеккэн гииӈитти. Эпэӄэй пэнин вальын эмнуӈкы, гъурэтлин ынкы.
	Лымӈэ гымык варкыт ӈыроӄ йичьэмрэтти ынкъам чакыгэт: Сергей,
Рафик, Данила, Руслана.
	Эмӄынэлек гым ныпаӈъэвӈытосӄэвэгым ӄорагынрэтбригадагты.
Колё нылгиэ'тгъуйгым, ивкэ эӄылпэ мыльуркынэт ымыльо яральыт, ӄорат,  ярат.
	Гымнин ыммэӄэй колё ваӈэӈав, йъарат лыгэвиръыт. Ыммэйынэ гым
нинэныйгулевӄин ваӈэк, тэнэлгыӈык, эноллятык.
	Кырвэнтома мури ыммэй чеэкэ нинэгичимури рымавтыт, уунъыт, вэчовтыт, пъоӈпъоӈыт. Чама аӈӄачормык мыргот. Тыляма ныпычвэтгавморэ, ынан нэнатвыӄэн, миӈкри чит нынымытваӄэнат лыгъоравэтльат.
	Мургин татай ӈалвыльэпы етык, ныпаӈъэвӈытоӄэн. Ынкъам ныторвыӈӄэн, нытачаанӈыӄэн.
	Ӄол нинмури ымыльо нуӈэлмури ваамэты. Мургин ройыръын ныкоргыӄэн: ныӄэплювичвэнмури, нытэнӈыткумури, ытленъют-ым нытэйкэвӄинэт.
	Гымыкы таӈычьыгыргын, титэ ымыльо мытнутэгчиркын. Ынкы
нычайпанморэ, мытинэруркын, мытгитэркын йыӄай-ым эмнуӈ. Мурыгрээн пэнин нылымӈэнаӄэнат мургинэт ы'ттъыт: Вилю, Маис, Илыӄэй, Рина, Шарик, Гоша. Лымӈэ гатвален ынанъылго лынъё моргынан ы'ттъын Джек. Джек гэвинрэтлин ытлыгэты ӄаагтатык, пэнин ымы орвъаматыльын уӈэлык. Ынкъам ытлён въигъи, уйӈэ эвинрэттумгыкэ мытнъэлмык.
	Гырокы нырагтыӄэнат амалваӈ вальыт галгат, пчиӄэт. Ымыльэты нутэнут ӄулитэ ныйыръэтӄин. Мури нэмыӄэй ныкоргавморэ.
	Ӄол нинмури нылегӈытаморэ кытчыгъёлгэты. Ытръэч эпэӄэй нивӄин: « Вэтыӄун ыннэн-ӈирэӄ лиглигыт пэляёлӄылтэ, этлы ымыльо эпирикыльинэт». Лымӈэ нывириӈӄинэт ы'ттъыӄэгти рылейвык, ӄэлёӄ-ым нэрэнуӈынэт лиглигыт, ӄайгалгаӄагтэ.
	Тэлпыркын оръатчаё элеӈит. Вэнлыги мыткоргавыркын. Ӄэлёӄ-ым пэтле рээнӈыт ӄаальынвэпы татай, ытленъют. Нэрэрэнӈын ӈэлвыл ынкъам мытрэльуӈынэт мэйӈэтыльыт ӄэюуӄэгти. Ынӄо ратвагъа мэйӈыкрычмын
«Вылгыӄаанмат», гымнан ы'лгу лынъё. Ымыльо рэмкын инъэ ныгъевӄинэт. Ыммэйынэ йыӄӄай-ым эвиръыт нэнагтоӄэн ныркэтчыкойпы ынкъам навэръэпыморэ. Эпэӄэйынэ-ым нэнантэнмавӄэнат гыргырти, тайӈыквыт, милгыт. Айвэнъяп татайына рытвэтыркынин ярар, ӈилгыт, ӄлявылтэ-ым
нуӈэлӄинэт.
	Эймэвык ӈэлвыл, ымыльо ярайпы нынтоӄэнат. Татай ынкъам ытленъют нытиӈурыткуӄинэт. Мури ыммэй нинэнинтымури вэврэткынык вальын рынлявъё титумилгэ мылгымыл.
	Нымгоӄэн ӄаанматгыргын. Ыммэмэнэ нинэнийгулевӄин гытамэты тэкичгымиглитык. Ымныкэрэт, ымъылёӈэт нылеӄин крычмын. Ӈэвъэнйыръыт нытэкичгын - миглитӄинэт, ныналгынрыратӄэнат. Нэнэнэт ынкъам ӄлявылтэ нувӄинэт, нильунильэтӄинэт. Ынӄо ымыльо нъэйӈэвыткуӄинэт ӄамэтванво. Пылыткук, рэмкын рачвыӈыркын. Уттык нэнтыркынэт пэрэёлӄылтэ – нэлгыт, мъэмит, ы'ттъысӄыт, кэнтит, ымы манэт.
Гымнан тыгтъатчаркын элеӈит, иӈӄун эӄылпэ мырагтыгъак амноӈэты, мыльунэт чычеткинэт, ярат, ӄорат.


	Нъэлгъэт
30 гивиӈиттти мэгчерымготагнэпы Анадырык (1972) телевизионныкэн станция «Орбита».
35 гивиӈитти, титэ Указыгъет Президиумэн Верховныкэн Советэн РСФСР поселок Пээк (Чаакэн район) гэтчылин городо.
45 гивиӈитти, титэ гэльулин ваны, миӈкы вальылӄыл кэтъоквын членырыкы Первого Ревкома Чукотки Анадырык (1957). Гыёлчетыльэпы тапамятниӈкы гапремиянпэрэвленат скульптор М.Ракитин ынкъам архитектор А.Лукьянов.
22-26 апрелык 1932 гивик (галягъат 70 гивиӈитти) Анадырык гатвален ы'ттъыёлкэн округкэн съезд Советыргэн, миӈкы рытомгавыйгот гэнтылинэт органтэ властэн Чукоткакэн национальныкэн округэн.
45 гивиӈитти, титэ гантомгавленат Чукоткак Беринговкэн ынкъам Провидениякэн районтэ (1957).
22 апрелык гъурэтлин Антонина Кымъытваал – лыгъоравэтльаӈав-поэтесса. Ынан гэтэйкылинэт нымкыӄинэт стихыт, рассказтэ, пьесат, гэнумэкэвлинэт лымӈылтэ.
	Гантэнмавлен калейпатынво Иван О'мрувъена.
	Виилыгтык: лыгъоравэтльаӈав-поэтесса, нымытвальын Магаданык
Антонина Кымъытваал, виилыгтын Михаил Гермашовын

С. 4

	Виилыгтын Владимир Сертунын

	Чавчывэн нинъэйвыт
1. Гуӈэле кыргуттэ. Льэлеӈкы чекыяагты, тъэръэв – ганыркылява ывикит.
2. Учвиткуттыт ганатва. Ымы пэнъёлгык ӄача гэтриле – таӈпэрэӈ ваӈэльа.
3. Рэмкык вама а'тав гуӈэле – вэтыӄун кыргуттэ. Рэвыӈӈоркынэӈыт: ынӄээн йытоё.
4. Таӈӄонпыӈ таӈылтанма ынкъам а'ӄалтанма нытвыӈӈоӄэнат ынпыянва йытоткольыт.
5. Ӄорагыркэма авнъатчальатка, авнамычвынатка томгэты – лыгэн чинит гамгота. Янор гамӈылёта тумгыт: «Ръаӄаат аймэтъёлӄылтэ?».
6. Йъататкоолгын гэймитэ. Вэнвъатаёт гакамлелтата, гэминъучьэтэ, гагагчава.
7.Гэгэкэӈэквэтэ мэрынрэ.
8. Гакаӈыльанма эмрынгиитэ гаянота, нэкэм аръэткыкэгляӈкы.
9. Чекыяагты эвнэӄувлигтылекэ.
10. Тотъавма, ныкэтыляма вэтыӄун гэминринэтэ.
11. Рэвивычьэтэ гаканъёт оратыляма.
12. Турыпкиринэӈу ӄаат гавъята лымэвыр гэнивлевэ таӈавээнвык.
13. Чекыяайпы пыкирыплыткук ганэтлява гаканъё ӈроча. Ынӄо вэтыӄун  ганыркылява.
14. Ӄаат номавӄэнат, титэ вэйпык ы'льыл нылгыӄин.
15. Тумгин ӄаат мэрынрэ гаяата.
16. Тины ымы тумгин мэрынрэ гатааӈа. Нэвыӈӈоӄэнат: «Млегъэн – колё эрмэтвигъи».
17. Чымӈат этлы агтатъёокыльэнат.
	Гэкэлилин Варээӈкэн бригадиргыпы ӄорагынрэтыльэн – Захар
А’чаткойпы Иван О'мрувъена 1977 гивик

Русско-чукотский разговорник (Продолжение)
	Части тела человека – увигрил
Тело – увик (увикит – мн.ч.)
голова – левыт (левтыт)
нога – гыткалгын (гыткат)
рука – мынгылгын (мынгыт)
лицо – льулӄыл (льулӄылти)
глаз – лылялгын (лылет)
ухо – вэлёлгын (вилют)
нос – и'ӈъиӈ (и'ӈыт)
рот – йыкыргын (йыкыргыт)
язык – йилыйил (йилыт).
	Игра
Э'ми вилют? Ӈотӄэнат вилют
Э'ми лылет? Ӈотӄэнат лылет
Э'ми мынгыт? Ӈотӄэнат мынгыт
Э'ми гыткат? Ӈотӄэнат гыткат.
	Загадка
Ӈыраӄ ытленъют вэтчатваркыт,
Ыннэн рэсӄыгиӈкы.
	(Мынгылгын).
	Тэкэлиӈыльыт Вера Грачева ынкъам Надежда Паӈарултыӈа, Центр развития национальных школ

	Алкыльёлӄылтэ

Льэлеӈкы тэӈӄырым ныгытъэтын,
Кыткытык-ым ныгъевӄин,
Колё ныванляӈӈоӄэн.
Ръэгынник ынӄэн?
(Кэйӈын).

Ачгыта рэлеркын, ӄырым нывинрэтын.
Ръэнут ынӄэн?
(Виилвиил).

Ыныкит рэтэлпыгъэ –
уйӈэ вагыргын.
Наӄам а'ӄачвэӈ вальын.
(Мимыл).

Вээмыт ныӄитыӄинэт,
ӈэгти нытинъылетӄинэт.
Ӈаргынэн ныёа'тӄэн,
ныгтийгатӄэн, нывъялятӄэн.
Титэ ынӈот нытваӄэн?
(Льэлеӈкы).
	Гэкэлилинэт Нина Емельянована, нымным Ӄытрын

	Тагазенӈыльыт – администрация Чукоткакэн автономныкэн округэн ынкъам редакция газетэн «Крайний Север»
	Гэтэйкылин Такалеӈынвык «Крайний Север»
Тагазенӈыльын Иван О'мрувъе
Тайкыёттэ 2243. Рывъёльавъё 4.

Чукоткакэн автономныкэн округ
«Ыяакэн Эйгысӄын» №7 (11),26 июлык 2002 г.
Тайкыё газетак «Крайний Север»


С.1

Нутэтумгыт

	Кынмал ытри гэвиилыгтылинэт ынӈытэӄ Анадырык, титэ гатвален конкурс тэкэлиӈыльин нынныгйит мургин таӈэргыпатыльэн писателен Юрий Рытгэвын (ытлён гынунык). Ынык ӈачыӈкы – председатель Анадыркэн городкэн ассоциациен эвынӈуткэкыльин, культурамэгчетльан Людмила Букушева. Лымӈэ ӄол ӈэвъэнйыръын (мраӈӄач), нэмыӄэй лыгиръыльын, ынӄэн Елена Гнилорыбова, мэӈин ынӈатал ныӄитпыӄин. Ытлён мигчирэтыркын Тавайваамкэн кынъёрак воспитателё.
	Ытри эмэлвэнымкинэт, э'квыргъам коргаквъат льувылгык, ӄэлюӄ эвын танчемгъоянвыт лыгъоравэтльат кынмал гэрэӄитпыльэнӈэ. Ытри –  нутэтумгыт.
	Корр. «Ыэ»

	О'равэтльарылгатгыргын Россияк 2002 гивик
	Нэмыӄэй лыги ы’нылгыгыт Россияк!

	Тэӈвытку тор-Россияк 9-16 октябрык 2002 гивик нарарылгыӈынат о'равэтльат ымыльэты мыкэльыт.
	О'равэтльарылгатгыргын Россияк – ынӄэн ромакавъёттэ экономикакэн, нымытвакэн, ягталытвакэн вагыргыт о'равэтльаргэн, микынти варкыт нутэйиквик Россиен рыгъеватъё гивик.
	Тэӈытръэч о'равэтльарылгатгыргэпы нывытрэтӄинэт, миӈкри вальыт йилыт, вараттэ ынкъам ройыръыт, калегъёлятгыргыт вытрэтыркыт нымытвальык мурыгнутин.
	О'равэтльарылгатгыргын – ӄырымэн тымӈэнарылгатгыргын нымытвальык. Ынӄэн пыӈылкэн база ӈотӄокэн инэныгйивэткин, энанъомравкэн инэнлекин рывэтгаквыргык, законык ынкам ипэ ынӄо нывытрэтӄин, миӈкри вальын нация рылгыгъэ.

	Ръэкин о’равэтльарылгатгыргын?

Ынӄо ныныгйивэтӄин, тъэр о'равэтльат варкыт мурыгнутэк, микынти ынкъам миӈкэмил ытри нымытваркыт.
	О'равэтльарылгатгыргэпы гантэнма ынкъам гэрэлкылӈэ ӈотӄокэнат вагыргыт экономикэн, гэныгйивэтэ нымытвамэгчертэнмычьыт.	О'равэтльарылгатгыргын – ынӄэн история Россиен. Ынӄэн лыги нэрэлгыркын ымы ӈотӄокэнат тыӈэрэтырык.
	Тывма чиниткин вагыргын, торгынан эмэлкэ рыйылгэтыркыниткы ынӄэн ӈотӄокэн нымытвальык. Лыги лыӈык эмигчиркэ вальыт о'равэтльат, таӈынтэнмыӈ мэгчерванвыт. Лыги лыӈкы, миӈкэмил мыкэльыт кмиӈыт, отгыӈ гантэнма тайкыёлӄылтэ кынъёрат ынкъам калеткорат. Татлынъёйпы пынлёёт пенсияльа гантэнма пенсияпэрэгыргын.
	Гамгао'равэтльан вэты винрэтыльылӄыл энарылгатык. Адокументыка ынӈин татлынъёлӄылтэ пынлёёт о'равэтльарылгатыльа. Энарылгатыльа нэрэкэлиӈынэт гынинэт вэтгавыт гыныграк лымэвыр телефонгыпы ынкъам энарылгатванвык. Торгынан тывъёттэ ытръэч нэрэкэлиӈынэт, мэкына ӄырым  ы'нытвынат.
	О'равэтльарылгатыплыткок гаймаӈэн нымкыӄин
вагыргыт раныплепавӈыт. А'тав нэмыӄэй ӄыӄитпыльэтги энарылгатык.
	Комитет государственныкэн энарылгаткэн Чукоткакэн автономныкэн округэн

	В номере

Для чего проводится перепись населения? – 1 стр.
Портреты земляков – 1, 2 стр.
Общественные объединения аборигенов – 3 стр.
10-летие коренных народов мира. Материалы на эвенском языке, подготовленные Михаилом Дьячковым – 3 стр.
Русско-чукотский разговорник – 4 стр.
Люди и события – 4 стр.

С. 2, 3 – уйн’э

С. 4

	Июлык ынкъам августык

— 16 июлык нъэлгъэт130 гивиӈитти о'раттагнэпы Рауль Амундсен –
норвегияльэн полярныкэн нутэгъюлетыльын, мэӈин ы'твэ «Мод» гэлейвылин
Северо-Востокыӈӄачагты ынкъам 1920 гивик гайъолен Беринговкэн и'рвытгыр.
— 28 июлык – 1 октябрык 1932 гивик, ынкатагнэпы галягъат 70 гивиӈитти, титэ гатвален гилынчимэвъытвэ «А.Сибиряков» аӈӄаляйвыгыргын (капитано ы'твык гитлин В.И.Воронин) О.Ю.Шмидтын. Ы'твын гэлелин Архангельскэпы Берингын э'рвытгыртагнэты вытгыр эльэлеӈиткэ. Ынкъам ынкатагнэпы Айгысӄыгэляӈӄаеквэ ы'твыляйвыгыргын эӈъэлю налгыӈӈогъан.
— 65 гивиӈитти галягъат, титэ Омваан-гыргоча гатваленат экспедицияльыт Всесоюзныкэн Арктикакэн Институтэн. Ынӈэнӄачкэн ӈэйчыку гэльулинэт касситерит ынкъам вольфрам.
— 12 августык 1937 гивик – галягъат 65 гивиӈитти, титэ Паакэгты гэпкитлин ӈирэӄэв Чаакэн экспедиция Всесоюзныкэн Арктикакэн Институтэн, э'митлёнына гэльулин олово Чукоткак. Эрму экспедицияльэн гитлинэт Возбудский ытри Сафонов.
— Августык 1957 гивик – галягъат 45 гивиӈитти, титэ гэтэйкыплыткулин поселкак Провидения ынанъыттъыёлкэн Чукоткак мимлынэймэв-ӄымчучьын гытгэпы Истихет ӄымэк 7 километрмэл ивлельын.
— 45 гивиӈитти галягъат, титэ гантомгавленат овэчвынкалыровкэнат
ансамблыт Канчаланык, Нууӄэк, Увэлек ынкъам ӄутти национальныкэн
нымнымыткук округэн.
— Нъэлгъэт 70 гивиӈитти рытомгавтагнэпы ы'ттъыёлкэнат полярныкэн станцият Чукоткак – э'ӈыткынык Шмидтын, Провиденияк ынкъам Увэлек (1932).
Калейпатынво гантэнмавлен Иван О'мрувъена

	Русско-чукотский разговорник (Продолжение)
	Посуда – кукэт, уӄӄэмэт
Блюдо – ӄэмэӈы (ӄэмэт)
Ложка – вонны (вонныт)
Кастрюля – кукэӈы (кукэт)
Нож – валы (валят)
Женский нож – пэкул (пэкулти)
Чашка – койӈын (койӈыт)
Тарелка – уӄӄэм (уӄӄэмэт)
Стакан – тэнкойӈын (тэнкойӈыт)
Ведро – аймыёчгын (аймыёчгыт)
Вилка – эюпинэӈ (эюпинэӈэт).
	Ӄамэтвама
	Ититгъи рыркатъол. Эпэӄэйынэ рэннин ӄэмэӈы. Ваалына рэннинэт уӄӄэмэт ынкъам койӈыт. Ымыльо вакъогъат. Ӄамэтваӈӈогъат.

Пища – роолӄылтэ
Бульон – аръапаӈы
Рыба – ыннээн
Уха – ынныпат
Сырое мясо – тэкичгын
Оленье мясо – ӄоратъол
Моржовое мясо – рыркатъол
Китовое мясо – ръэвытъул
Сушеное мясо – кыкватъол
Конфеты – кэнтит
Картофель – кымчек
Яйцо – лиглиг
Молоко – лывээръын
Строганина – ӄитыӄит
Хлеб – кавкав
Масло – парапар
Сахар – чаӄар.

Ынныпат
Эпэнэ рэннин ыннээн. Ыммэмэнэ ыпаннэн ынныпат. Нычачаӄэн ынныпат.

	Растения, ягоды, грибы – тыӈэчьыт, уунъыт
Ягода – оонъылгын
Морошка – рыттыт
Голубика – лиӈыл
Шикша – лыгоонъылгын
Гриб – пъоӈпъоӈ
Лук – майъолялгын
Трава – въаглыӈын
Цветы – тыӈэчьыт
Лист – вытвыт
Дерево – уттуут.

Продолжи предложения:
Нычелыӄэн, нычачаӄэн...
Лелелпэральын, нэтлегӄин...
Нувӄин, мыгмимлыльын...
	Слова для справок: лыгоонъылгын, рыттыт, лиӈыл.

Загадки
Микынэ гым ринэвиръытвыгъэ, ытлён ратэргатгъа (майъолялгын).
Элек нынӈэӄинэт, гытгак нэрэтӄинэт (тыӈэчьыт).
Льэлеӈкы ынкъам элек этлы алваӈ энъэлкыльинэт (ӄыргон).
Ръэкылылет гэгичилинэт: нычелыӄэнат, нувӄинэт, лелелпэральыт (уунъыт).
	Тэкэлиӈыльыт Вера Грачева ынкъам Надежа Паӈарультыӈа , Центр развития национальных школ округа

Тагазенӈыльыт – администрацияЧукоткакэн автономныкэн округэн
ынкъам редакция газетэн «Крайний Север»
Гэтэйкылин Такалеӈынвык «Крайний Север»
Тагазенӈыльын Иван О'мрувъе
Тайкыёттэ 998. Рывъёльавъё 7.

Чукоткакэн автономныкэн округ
Ыяакэн Эйгысӄын № 8 (31)
Тайкыё газетак «Крайний Север» 17 декабрык 2004 г.

	Ан’энмывэтгав рыркайпиян’авэн
	Эмнун’ылыт пэнин к’итпыльэтыльыт

	Вера Николаевна Тэвлянто гымнан лыги еп 1978 гэвэтагнэпы. Ытлён чит ганымытвален Валк'арак. Эвын ынкы вама нинэльуйгым пэнин к'итпыльэтыльын имырэк'ык, ынн'aтал нымигчирк'ин ынкъам нытывэлк'ин гамгао'равэтльэты. Ынан гэтэн'ыйгулетлин н'элвыльыльин мигчир. Нак'ам чама яатльан чавчывэн — ытлыгын ынин Николай Олвав кытоор гитлин онмытан'бригадиро к'ол н'элвыльык валк'аральэн. Ы'ттъыютльэт Ролтытваалын (чит ынн'ин нъэйн'эвк'ин Тэвлянто) — майн'ычавчыво гитлинэт, к'этпъоравэтльо. Эвын-ым этъым ы'ттъыютльин ан'ъалчьатгыргын тэн'ыркылеркынин ынан. Чама нак'ам ытлён пэнин к'итпыльэтыльын тэлен'кинэткукин ансамблык «Рыркы», к'ол нитк'ин фестивалтэ вама ныпкирк'ин Анадырэты (ытлён льуркыниткы гымнан тайкыё виилыгтык типъэйн'эльын). Ынн'ытэк'-ым пыкиргъи редакциягты ынин письмо. Ынкы Тэвлянтона тывыркынэнат нымкык'ин вагыргыт. К'ычитайгыткы, рэк'ын ивыркын Вера Тэвлянто.
	Иван О'мрувъе.

	Эмк'ынгивик СХП «Пионер» мигчирэтыльыт специалисто ынкъам ырык рээн директор хозяйствокэн А. Буглак амк'ынгытгак пэнин каралыткогэлельыт амратынпын'а н'элвыльыт ветеринаран'ан'а. Емгэн'элвыл тан'ымыльэты нан'антыёркын. Игытгивикин нэкэм ныгтъав гатвален ляйвыгыргын амнон'гыпы. К'элюк' янот к'утти н'элвыльыт гъаратленат элек. Янот гинэнмэлевэтлинэт. Ынк'о вытку нэмэ емгэнымным напытк'ыйъон амраръоран'ыттын'а.
	Гым амк'ынотпускак к'ол нитигым нылымн'энайгым ямганымгыпы лейвык. Итык чама гэчевкы вальын амнон'гыпы лейвык, ытръэч ыныкит н'аргынэн нъак'алтатын'ок'эн орвыльэн мигчир илык, пэн'аё'а нэнанкыттывэк'эн. К'элёк' н'аргын вальын тапагтын'гыргын. Ынръам ветспециалистак кытыйгын нэмык'эй а'рэткочьо нэтын'ок'эн. Н'эвэк'-ым к'орагынрэтыльыт пэнин етъа вальыт. К'онпы лён'ъарэткота микын нымным. Гымнан иничгыту, чама танъяркынат ветспециалистат н'отэнхозяйствокэн, мин'кри к'ун ытри чинит такаралн'ыркыт, ынк'о уколыткоркыт. Ынк'о лымн'э чинит нэтинэн'н'ыркынэт орвыт, нэйн'эркынэт каралтэ, кимитъыт мганымэты ынкъам лымн'э н'ыръыръэнут.
	Гэльувылгылинэт н'ирэк' эрмэт н'эранхозяйствокэн: А.Н.Буглак, микынэ гэнвилыткувлинэт, 500 к'орат сельхозпредприятиягты Чаакэн районкэн, мин'кы эрму итыркын М.Е. Сизов – льувылгытумгын. Кычьымэты вальын гатвален льовылгыгыргын. Ымы к'орагынрэтыльыт лён'ыгтъатчата гитлинэт, нык'итпъэв к'ааёнратгъат.
	Лымн'э а'рэткочьо гитлинэт орвыт – МТЛБВ. Уйн'э ынк'энат орвыт этэйкинэн'кэ. Эмк'ычетык тэйкинэн'эт, нурэтэйкыркынэт тылечьыт. Ынкъам
к'ынвэт чьэчен'ръуркын. Лымн'э илкин ырмытк'ыт тъэръэв пэнин ратъёт. Итыкэвын тэнмычьыгъет ырмытк'ымыт нырэтк'ин. Ытръэч вэнлыги нытъэрылтэтк'ин, мин'кри к'ун нурэк'инэт тылянвыт. Пытк'урэтвигъэт ыныкит н'ирэк' нымнымыт рыръэчеквъэт. Нымэйын'к'ин квадратный километр ыннанхозяйствок. Тылянвыт колё элытратыльыт, нэкэм айгыск'ын'к'ачкэн.
	Читэвын к'орагынрэтыльыт к'итпэквъэт нымытвак, ыныкит ляйвын'н'огъат ямганымгыпы орвыт. Нэрэтыркынэт мыкын' кимитъыт, эвиръыт элек яаёлк'ылтэ, плекыт ынкъам нымкык'ин яанан' имыръэкин. Вэлынкык'ун «Полюс Надежды» – н'авъанйыръэты гантэнмавленат       набор-инэнк'эвив. Нэкэм коргаво нылгык'ин рытрииръыт, титит, кылылет ынкъам йъарат мэнигыт вытычгылк'ылтэ. Эченчи ыныкит
к'лявылен н'отк'о э'птэ набортэ нэнъытэйкынэт, вэлер портянката. Тъэркин
нэрэтыркын портянкалк'ыл. Пэтле чимиръэтыркыт ыннэнъют яак. Нак'ам
к'орагынрэтыльыт элен'ит тан'амк'ынъычо гинрычьыегэ итыркыт. Э'квырга эмнун'ыльыт вэнлыги пэнин к'итпыльэтыльыт ынкъам игыр н'элвыльыт мэчынкы ван'н'огъат. Мытмычвынатыркын эчвэра рымагтэты эмынн'ин мытратван'н'о.
	Вера Тэвлянто, нымным Рыркайпиян Шмидтыкин районкэн.

Сегодня в номере:
Что заботит сегодня рыркайпийского оленевода? Рассказывает бывший ветфельдшер Вера Тевлянто – 1 стр.
К 105-летию писателя Тихона Семушкина. Отрывок из рассказа «Талеко и его храбрый Лилит», переведенный Юрием Рытхэу – 2,3 и 4 с.
В окрсельхозуправлении. Предварительные итоги работы АКП за 2004 год  – 4 стр.

С. 2

	Кэлик ынан гатвылен Чукотка

	Яврэна, 2005 гивик, рэнъэлн'ыт 105 гивин'итти о'раттагнэпы эргыпатыльын тэкэлин'ыльын Тихон Семушкин, мэн'ин накэтъоркын чукоткальа энантомгавыльын кэлик «Алитет уходит в горы». Тихон Захарович Семушкин гъурэтлин 1900 гивик нымнымык Старая Кутля Мокшанскыкэн уездык Пензенскыкэн губернияк крестъяныльэн ройыръык. 1912 гивик ынан гэплыткулин земскыкэн торымгокалеткоран, 1916 гивик-ым – Михайловскыкэн церковно-учительскыкэн калеткоран. Кылгынкэн ыннэн элен'итыльу Тихон Семушкин кэлиныгйивэтыльу гамголен мигчирэтык сибиркэн калеткораткок. 1921 гивик гакалеткомголен физико-математическыкэн отделенияк педагогическыкэн факультетэн Москвакэн университеткэн. Калеткома ынан лыги рытчынинэт тайкыёт кэлит Владимир Тан-Богоразына ынкъам ынкатагнэпы ынан эн'ъэлю рытчынин Эйгыск'ынутэнут. Акваттэнмавымгогъэ Чукоткагты. Янор таписьмогнэн Владимир Германович, микынэ анъянэн рэквэнн'ыльын Чукоткагты. К'ытрык ытлён нэмык'эй гэк'итпыльэтлин рытомгавкы калеткоран-интернат. Эйгыск'ынутэк ытлён ымыльэты гатвален амн'ырооткэн гивиткун'ит, маглята гэлейвылин лымынк'о Чукоткаеквэ. 1931 гэвэтагнэпы ганымытвамголен Москвак, гэмигчирэтлин Комитетык национальностэн Наркоматэн просвещениен. Гэк'итпыльэтлин рытомгавма лыгъоравэтльэн письменность ынкъам ы'ттъыёлкэнат кэлит-учебникыт.
	Талпын'н'ок 30-к'ав гивит ынан тайкымгонэнат художественныкэн кэлит, мин'кы нэнатвык'энат о'равэтльат, вагыргыт Чукоткакэн. Ынан гэтэйкылинэт роман н'эрантомыльын «Алитет уходит в горы»,«Жизнь во льдах», « Угрюм-Север», «Полет в Арктику», к'утти.
	1949 гивик Государственныкэн учебно-педагогическыкэн такниган'ынвык Министерствэн просвещениен РСФСР Ленинградык гэтэйкылин пын'ылтэл лыгъоравэтльэн ынкъам русильин йиле энмэч эргыпатыльэн тэкэлин'ыльин Тихон Семушкинын. Йилыльэтыльу гитлин
ынн'ингивиткук еп нылгинын'инк'ин Юрий Рытгэв, микынэ гэплыткулин Анадыркэн педучилище ынкъам гакалеткомголен Ленинградкэн университетык. Пагчен'эты вальын кэликэл, нак'ам ымы йилыльэтыльын гэтэминн'ычьэтлин ынкы тэмурыгн'э кэличитык.
	Игыр мыткалейпатыркын чымк'ык калеё ынк'эн кэлик.
	Иван О'мрувъе.

	Тихон Семушкин
	Талеко ынкъам ынин айылгыкыльэн Лилик’эй

	…Талеко  вакъогъэ айколяткынык ынкъам рырыткон'н'онэн н'ирэк’эв кылтын. Мэгчеранма ынан рытгэваннэн амынан вагыргын гэлыткынык.	Н'отк'эн кылтын тэкичгэ йыръыльын. Йытома тэкичгыт, люур Талеко
к'улильэтгъи:
–	Письмо! Письмо! Письмо! Лилик'эй!
	Рычимэвнин конверт ынкъам калевэтгавын'онэн письмо.
	«Талеко!
	Героё к'итги! Ынн'э атэргатка! Гымнан гыт тыльугыт ынкъам эргатык
инъэ трэрин'эетгъэ. Ыныкит раёо'ръогъа, киткит к'энъатчагэ. Ынн'э айылгавка, вэнлыги трэнъегтэлетгыт.
	К'ылк'ыриргын вэтгыск'ын – гынык к'ача варкын. К'ытэнмычьыгын
гилгил. Ыныкит ратваа' к'ликкин сантиметрыт, к'ыйпатгын левалытконан'.
Гымнан кылтык тыёа'н челгыманэг. Ыныкит тъарын' ратваа', ынн'э айпатка левалытконан'. Рин'энэн' рэпылк'этгъэ. Валёмэ? Ытръэч.
	Гынин тумгытум рин'энэн'эткульын Томилин».
	– Тумгытум, – иквъи Талеко ынкъам тэнн'эквъи. – Ынн'атал-ым рэн'ак'лявол! Томилин – рин'энэн'эткульын. Айвэн'оон ытлён гэетлин мурык
калеткоракэнак праздникык. Ынан гым нэнаркыпчыткок'эн рэлпэпы ынкъам нинивк'ин. «К'эглынангэт нымэльэв гынан гэчеютулин умк'эчеютун». «К'эглынангэтгым нымэльэв гэчеютуйгым», – чимгъугъи ытлён коргэты.
	Талекона пиринин Лилик'эй ынкъам нэмэ калевэтгавын'онэн письмо нэргъав. Лилик'эйынэ рыгырголявнэн рыгльолк'ылк'ай.
	Талеко нычимгъук'ин: ымы Лилик'эй валёмыркын. Письмо нымкыче накалевэтгавын. Талеко нытэн'ычьэтк'ин калевэтгавык. К'ынвэр, плыткук,
Талекона ратчын'аннэн письмо ратрочыко.
	– Мынк'амэтва, – иквъи ытлён ынкъам эйминнин консерваёчгын.
	Н'инк'эе нэмэ кэтъонэн валы ынкъам пытк'ывъентоэ'. Нак'ам уйн'э ынк'эн. Чит рывэнтэтыркынин пувтын гилгилык кыпля, ытръэч нак'ам гилгил нычимиръэтк'ин. Лилик'эйынэ нинэгитэйвык'ин Талеко.
	– Ынн'атал эчимгъукыльигыт, Лилик'эй. Иа'м инивкэ инэнтыркын. Туупэтэ-ым мэчынкы тан'ынвантаты пувтын.
	Ынан эйминнин туупэн, гитэнин чьомыткын ынкъам левтынилюи':
	– Ынн'э, Лилик'эй. Мытрэнэвылк'эвн'ын туупэн, эргатык яаёлк'ыл тарэн'анан'таръэнн'ык. Валёмэ?
	Ныкитэ Лилик'эй ытри Талеко гъомрыйылк'атленат омкоколчыко. Чекыяа нывыргыргэтк'ин э'йн'эткучьын. Гилгил нылек'ин айгыск'эты, гынонагты.
	Талеко кыевыск'ычетгъи. Ытлён к'утгъи ынкъам н'ытогъэ кайгэн'чыкойпы. Гыргол нык'эргатк'энат эн'эрти,

С. 3

гролмакы вуск'ын нытвак'эн.
	– Еп инъэ. Вэнлыги к'ырым лымн'э мыйылк'эт. Мытръатчан'ын эргыръон, – иквъи Талеко.
	Эргыръок, Талекона эйминнин челгыманэгытъол, туупэн ынкъам к'ынур лыгивинильын к'ырирыск'ивнин вэтгыск'ын, тывъё рин'энэн'эткульин
письмок.
	Ынк'эн гатвален чымче. Талеко тыттэтгъи кааткынык ынкъам тэн'гитэнин вэтгыск'ын. К'эглынангэт, ынык ы'ттъыёча вытрэтгъи киткит нэн'агты вальын вэтгыск'ын.
	«Ынн'атал, тан'вакъон льунин рин'энэн'эткульэ! Гырголяйпы нымэльэв льуркынин, к'ынур гатле».
	Талеко нычейвыткук'ин вэтгылк'ыеквэ ынкъам нэнъомрытаан'к'эн гилгил туупэтэ. Гилгиле нымэльэв нэнъарэк'эн о'равэтльан.
	О'птытъача кыплык туупэтэ гилгил, Талекона рэвнин ынк'эн. Ынан
рытолтаннэн гилытъул, матъяалегты рыльэтэннин. Ынкъам гэтама гилытъул чимгъугъи:
	« Тъэр н'утку сантиметрыт, Лилик'эй, мин'кри мынрылгынат сантиметрыт? К'эйвэ гынан лыги н'отк'эн лыгэгтычемгъоёлк'ыл? Нак'ам уйн'э
н'утку кэлиныгйивэтыльын. Микынэ рэнтэн'ытвэнн'ынин а'к'алтатгыргын?».
	«Метрык ... – мытлын'к'леккэн сантиметрыт...» – нэнакэтъок'эн ынан.
Къэли яалегты эрэтгъи, рилвыт чеэкэтгъэт, эмчимгъук рыпэт н'инк'эй омръогъэ.
	«Эк'ылпэ к'ычимгъуркын, Талеко. Эргыръоркын», – чинит ынан нэнангагчавк'эн.
	Талекона люур кэтъонэн тывъё кэлиныгйивэтыльин: «Н'отк'энат милгыт. Ыннэн милгык – н'ырак' сантиметрыт».
	Талеко кылява рагтыгъэ ынкъам эк'ылпэ рэннин мэлгыёчгын.
«Валы, н'отк'эн вай! Н'утку гэнэрэтлинэт рин'энэн'этэ кылтыт».
	Талекона кээтвынин валята гилытъул ынкъам тэнмычьынэн тоопапойга. Валята тэнмычьынэн эвлыгыргын. Ынк'оры вакъогъэ, н'ыраткынык рытрилнин туупэн, ынкъам милгэ рытэнмын'н'онэн.
	«Н'оот н'ырак'... лымн'э н'ырак'. Амн'ырооткэн нъэлгъи. Лымн'э н'ырак' ... мынгыткэн н'ирэк' парол. Лымн’э рытрилык н'ырак' ... кылгынкэн
ыннэн парол. К'эйвэ ынн'ин тырылгын? Н'ырача амн'ыраёно – кылгынкэн ыннэн парол. К'эйвэ ынн'ин...», – ынкъам Талеко нымэльэв выентогъэ.
	Мытлын'к'ав милгымил мыкылтэтгъи лыгикиткит майын'кы.
	Тъэр ылён ратва сантиметрыт?
	Талеко чимгъуи', этчывъентоэ' ынкъам иквъи:
	– Вэчьым, кылгынкэн н'ырак' парол.
	Нэмэ пытк'ынтэнмын'н'онэн. Нымкыче рытэнмынэн, вэнлыги ынн'ин мыкэльын нытвак'эн. К'унэче энмэч тъарын' кылгынкэнак н'ырак' паролык гатвален.
	Талеко к'утгъи, рымнин туупэн ынкъам нунтымъэв иквъи:
	– Како вай, Лилик'эй, ынръам тъэрылтэтыркын.
	Нак'ам Лилик'эй ымы лёнтаалгылята. Ытлён янра нылгэван'элтатк'эн:
ныргыткук'ин.
	Эргыръон'н'огъэ.
	Талекона гитэнинэт туупэн ынкъам челгыманэгытъол. К'ырым лыгэнитык ынк'энат игыр ныяанэнат. А'к'айпатын' левалытконан'. Ынан эйминнин челгыманэгытъол ынкъам тэвлянэн. Тан'ак'очеткынка нытвак'эн, нычьэчен'этк'ин. Гыролмакы ытръэч этэлпыкигилгил. Выен нылгэнык'эрык'эн, к'ынур тинтин. Ыяа нывытрэтк'ин эмнун'кин нутэнут. Нак'ам чейвэ а'к'апкэрын'. Ыяа – итык мачынан, ытръэч тылянвык чын'атгыргын а'к'ъэрын' вальын варкын.
	Талеко горатвален к'отытвак ынн'ин рынрэ челгыманэгытъол. Ынан
гитэнин йъыйык', кээт ынкъам пытк'ы э'лерэи'. Итык к'эйвэ тэн'у нинэлгык'ин ан'к'ы ынкъам гилгил, ытръэч игыр к'онпы ынык чимгъук нутэск'ын нытвак'эн. Ымы пааэ' выргыргэтык э'йн'эткучьын. К'ынур ман'энайн'ын
нымайын'к'энайн'ын гэвъилин н'утку ынкъам ынк'эната тан'ак'очеткынка гыролмакы.
	Кэтъонэнат Талекона нымным, калеткоран, ынин тумгыт. Ынкъам ынк'эната лыгэрарагтын'ын'оэ' ытлён томгэты!
	Ынан кэтъонэн ытля. Ытри ытръэч н'ирэргэри нынымытвак'энат. Ынкы вулк'ытвик ытлён лён'пын'ылтэля ытльагты гитлин, ынн'э ытльата нэнарапалёмтэлн'ык'энат школакэн пын'ылтэ. Кэтъонэн тывъё ытльэн: ытлыгын тан'ъоравэтльан, тэн'ивинильын, раквачальын тэленъеп гилчыку. Ынкы еп Талеко ныппыльэв гатвален. Ынан ымы гэмо ытлыгын. «А'мын, вэчьым, ымы гым трараквача. Ытля, вэчьым, тэргатыркын», – чимгъугъи Талеко ынкъам к'ымэк тэргатгъэ.
	Люур ыяа йыйыкык льунин увъэлемымрэк'эй. Ынк'эн к'ынур янрагатле нырин'эмъетк'ин. Талеко лыляпыткон'н'оэ', ин'к'ун эвнэчимгъукэ ярагты. Ивкэ а'мын рин'энэн' нырин'эмъетын лымн'э. Ръэнут ынръам? Нэмэ н'анк'эн увпэраэ' ы'ттъыёляк к'ача. К'эглынангэт, вэчьым, галгат. Ытръэч ынрак' ныран'н'ытанат н'анк'о льэлен'кы галгат?
	К'ынур рыгынтавъё рэк'окалгын, Талеко тыттэтыск'ычетгъи кааткынык
ынкъам лылятъылын'отагнэты гэтан'н'онэнат увычыт.
	«Вынэ к'ырымэнат галгат... Вэчьым, а'мын рин'энэн'эт... Н'ирэк'. Иа'м ынрак' н'ирэк'?».
	Пэтле выргыргатын'огъэ типъэйн'эн моторэн. Рин'энэн'эт эк'ылпэ нэймэвк'инэт. Гавыргыргыма ынк'энат ныпкиртылек'инэт.
	Талеко кытгынтатгъэ вэтгыск'ыткынэты. Ынрак' к'ынур рэк'э рынвилениин ытлён, ынкъам ытлён пэлк'ынтэтгъи. Талеко чен'ыттэтгъи: ыныкит рин'энэн'эт равакъон'ыт, ынк'энат рэпылк'энн'ыт, мин'кри к'ун гилгил нывытлык'эн!
	Лыгэлен'камаграэ', ыныкит рин'энэн'эт ивтылетгъэт. Ынк'энат чивтыл
галягъат ынык гыргоча. Талекона ратчын'аннэн челгыманэгытъол ынкъам мынга тын'ивынинэт рин'энэн'эт амнон'эты.
	Н'эрак'авкаврак, рин'энэн'эт гырголятын'огъат. Талеко коргаквъэ, нэмэ
тын'ивынинэт мынга рин'энэн'эт амнон'эты ынкъам иквъи:
	– Ыргынан гым наалёмгым! К'эквэтгытык амнон'эты!
	Ы'ттъыётльан рин'энэн' рилнилюи' ынкъам амнон'эты эквэтгъи. Н'ирэк'эв рин'энэн' нэмэ кавраэ' ынкъам лыгичивтэтгъи ынкъам рин'эмъетгъи
лыгичымчетэ. Энмэч рин'энэн'эткульын пинтык'этгъи ынкъам мынга левалыткоэ'.
	Талеко лыгэкачьараквъэ. Ынан элкылнин ытлён. Ынк'эн гатвален Тымн’эт,
(Плытковач 4 стр.)

С. 4

Талеко ынкъам ынин айылгыкыльэн Лилик’эй

лыгъоравэтльан, рыгъёлявъё рин'энэн'эткук русильэ рин'энэн'эткульэ Томилинына. Игыр Тымн'эт ан'к'агынрыратыльо нитк'ин.
	Мытлынча грулмыи' Тымн'эт н'инк'эйык гыргоча. Мытлын'к'авык
грулмык, ръэнут рэрэннин, э'птэ рилнилюи' ынкъам рин'эмъетгъи амнон'эты, тылягырголята.
–	А'мын нытэн'игыт, Тымн'эт! – к'улильэтгъи Талеко гырголягты, чит
левалытконан'ата левалыткоркын Талеко, ытръэч айылгаквъэ.
	Талекона у'рэгитэнин рин'эмъетыльын рин'энэн'. Ы'ттъыёлкэн энмэч гэйк'унтэтлин.
–	Э'ми ынрак' Лилик'эй? – иквъи н'инк'эй ынкъам а'йн'авыткон'онэн
ы'ттъык'эк'эй.
	Каачыкойпы вытрэтгъи камчалявтык'ай ы'ттъин. Ынк'эн ръилемъетгъи Талекона.
	Гэлрачыко нэмэ ныгичивэтк'инэт. Раратъёк кылтычыку гатваленат: манэгран, милгэр, мъэмит, книга, пувтынвэнтэткин валы, тэнн'у лынъё
н'инк'эе.
	– К'ыгит, анык'ун, Лилик'эй! Тымн'этына лыги, ръэнут моргынан тэгъен'у мытылгыркын.
	Кылтык гатваленат торпанраплякыт, н'ирэк' памъят, налгык'онагтэ ынкъам турлилит. Чама ынкы гатваленат рыркатъол ынкъам мэмылытъол.
–	Нэмэ вай письмо!
	Письмогты галгэкоргавлен Талеко, ытлён оратвагъэ авэтгавка о'равэтльак рээн. Письмо-ым – к'ынур о'равэтльан. Нак'ам Лилик'эй ытръэч ныпалёмтэлк'эн, ванэван нывэтгавын. Ынан рывэнтэннин конверт ынкъам ныпылмэръэв йытонэн кэликэл.
	«Талеко!
Гым ымы тыетык эмрэнъегтэленн'э гыт. Моргынан вэтык'ун мытрэнъегтэлетгыт. Ынн'э айылгавка. К'эйвэ раёо'ръогъа, вэнлыги ынн'э айылгавка, гынык ымыльо вагыргыкэн варкын. Тымн'эт».
	– Валёмэ, Лилик'эй! Ынн'э атэргатка! – иквъи Талеко ынкъам памыткон'н'онэн примус. Примус выргыргын-летыск'ычетгъи. Ымы гитэк н'ылетыльын примус коргын' нынъэлк'ин!
	– Чемырот матъяал мынытрилынэт,рэнленн'ыт. Ынк'эн айвэ Томилинына рычымк'этъюунин ынкы керосинъёчгын.
	Талекона ромакавын'н'онэнат чемырот ынкъам люур рыпэт аан'катгъэ.
Чемырочыко нытвак'эн к'ынур ынык кэлиныгйивэтыльин метр. Ынан пиринин ынк'эн ынкъам рытэнмынэн чьомыткын метрыкэн тэнмычьык туупэк.
–	Ръэнут ынръам?
	Талекона маленэнат лылет ынкъам нэмэ гитэнин. Вытлыгыргын гилгилин к'ликкин ыннэн парол сантиметрыт... Рин'энэн' мэчынкы нъывакъоа'н.
	Примус нынлетк'ин. Чайкок ы'льыле йыръыльын къавалык нытвак'эн.
Талекона нунтымъэв нинэнрык'ин метр. Н'аргын ныгтыйгатк'эн ынкъам кытыйгын нэнавалёмк'эн Талекона.
	Вулк'ытвик выятлёэ'. К'ынур э'йн'эткучьын нык'оляк'эн кытыйгын
кэйгин'ык гилчыку. Емгымгыгыргын гилчыку. Ымы гынникыт натчык'энат
ынн'энвыятлёк.
	К'олягыргын кытыйгэн ныкэнтэтк'ин гэлрачыко.
–	Мури авнантока мынинмык, Лилик'эй, – иквъи Талеко нунтымъэв. –
Юрэк' мытрантымн'эвн'ын мургин яран'ы. Мури мытраралкотва маляттагнэты.
	Ытлён нонмъав выентогъэ ынкъам чимгъугъи: «Кытыйга, вэчьым,
рэнъэк'эрэвн'ынин вэтгыск'ын»...


	Управленияк сельскакэн хозяйствэн

	Ынн'ытэк' Анадырык гумэкэтлинэт директортэ хозяйствэн Чукоткакэн, эрмэт управлениен агропромышленныкэн комплексэн, микырык вэтгаво гэлгылинэт к'орагынрэтгыргын, ан'к'агыннэгн'ыттыгыргын, к'утти отраслят, э'митлёнат эн'ъэлю лын'ыркынинэт правительствота Чукоткакэн автономныкэн округэн.
	Умэкэтыльэ мыквэтгаво гэлгылинэт энъататгыргыт к'орагынрэткэн 2004 гивик, гэныгйивэтлинэт вальыт эвматгыргыт, гантэнмыленат кыляёно н'отк'окэн 2005 гивик мигчитлык'ылти тан'ынолвавынво авынотрасль сельскакэн хозяйствэн – к'орагынрэтгыргын. Игыр Чукоткак гынритыркыт к'ымэк 136 тысяч к'аат. Инъэтэтычьу хозяйствоткойпы округэн итыркыт, гатвылен докладыльа эрмэтэ Управлениен сельскакэн хозяйствэн Виктор Подгайныйына, сельхозпредприятият «Канчаланский», «Имени Первого Ревкома Чукотки», «Певек», «Пионер», «Амгуэма», «Кэпэр».
	Кытъаткэ-ым, умэкэтыльыт гивлинэт, панэна еп мачымыльо хозяйствоткок к'итпу люнтэн'ылгэ нэнтыркын тан'алвыльын'гыргын ымгэвэн'эт, тымн'энн'эн ынк'эн мигчир нэнлеркын чымк'ык н'элвыльыльэ. Мыкэтыркыт к'аат, ытръэч-ым ынк'энат лёнтан'пэрата итыркыт, панэна еп нычимык'инэт. Нымкык'ин акавкэтгыргыт гатвыленат омакатынвык ан'к'агыннэгн'ыттыгыргыгъет – тъэръэв охотникыт манэмынгыкватыркыт, нырулк'инэт ыргинэт яанан'ат гыннигн'ыттыкин. Лымн'э ачынтэ хозяйстворгэн государствогты еп варкыт, энмэч мыкэтгъэт. Специалистат ынкъам эрмэт хозяйствоткокэн тъэрылтэтыркыт, ынпэвыркыт, н'энъян-ым еп эйгулеткыльин ынн'инмигчирык. Итык-ым мигчитльэт агропромышленныкэн комплексэн округэн ынн'атал к'эглынангэт к'итпэквъэт, титэ ыргин рэнъатанн'ыгыргыт нэмык'эй эн'ъэлю нэлгыркынэт округкэн эрмэрык.
	Иван О'мрувъе.

	Тагазенн'ыльыт – администрацияЧукоткакэн автономныкэн округэн
ынкъам редакция газетэн «Крайнии Север»
Гэтэйкылин Такален’ынвык «Крайний Север»
Тагазенн'ыльын Иван О'мрувъе
Тайкыёттэ 998. Рывъёльавъё 8.

Чукоткакэн автономныкэн округ
«Ыяакэн Эйгысӄын» № 3 (26),  26 мартык 2004 г.
Тайкыё газетак «Крайний Север»

	С. 1

	Лыгъоравэтльэн лымн’ылтэ ынкъам тэлен’кин тывъёттэ

	Лымн'ылтэ гантомгавленат талян'кэнаткогыргэпы. Вулк'ытвик айвэрэнн'эт, пан'ъэвн'ытома тылятомгэты, пынлёльэты ынпыянва гатва тэлен'кин вагыргын. Тэлен'-ым нак'ам йык'к'эй ныкалевэтгавынат эвытлым ы'нпалёмтэлын вэтгавъёлгын. Ытръэч гавалёма пын'ыл эвытлым талян'кэнаткогыргын.
	К'элюк'-ым, к'утти о'равэтльат гагтийголятленат пын'ылтэлык. К'утырык-ым, пытк'ытвыма пытк'ыгэчевкы наратвыркын валёмъё пын'ыл. К'ол нитк'ин, к'ынвэр-ым тыляалван' нынъэлк'ин кытооркэн тывъё, к'оныръым к'утырык мын'алёянва тумгыт нэрэтэмъюн'ыркынэт, нэръыръунтыркынэт тылянвэтгавытвэва ымы гынникк'эгти, галгат, тын'эчьыт. Тыленымкэвэ, тыленрин'эвэ, тыленйык'эвэ. Талян'кэнаткогыргын лымн'ылё нынъэлк'ин.
	Лымн'ылномакавма Анадыркэн районгыпы тынвэтгаватынат Рултын'э,
Товток', Тымн'эн'авычгын. Лымн'ылыйгот рытык ытри янор нивк'инэт: «Гым-ым итык эйгулеткыльигым лымн'ылык. Ытръэч талян'вагыргын гымнан гайман'эн тратвын'ын». Нинивигым: «Вынэ колё. Ымы ынк'эн гымнан пэгчин'у нинэлгигым».
	Лымынн'энвагыргэпы гатомгатленат лымн'ылтэ: 1) мин'кыри гатомгатлен вагыргын, 2) мин'кыри гэнрултэтлин а'к'авагыргын, 3) гынникыт – ватомгыт о'равэтльэн, 4) эн'эн'ыльыт, гыттэпычьыт, 5)мин'кыри гамаравленат вараттэ ынкъам к'утти.
	Лыгэн-ым гатвылен лымынн'ин нутэкин вагыргын. Эмнун'ыльэ – эмнун', ан'к'альа – ан'к'ы, рэмкынутэльэ – рэмкын, эвыр-ым гэръэлетэ рэмкын
– ымы ныръэлетк'инэт лымн'ылтэ.
	Лымн'ылгыпы мытэлкылыркын талян'вагыргын морыкваратыргэн, мытыгъюлетыркын тэнчимгъук, тэлен'кинэмил ы'лгу мытылгыркынэт гынникыт, мытыгъюлетыркын, мин'кыри итыльылк'ылмури эпаръама, мин'кыри вальылк'ылморэ. Йъарат-ым лымн'ылгыпы мытыгъюлетыркын мургин йилиил.
	Лымн'ылтэ – ынк'эн мургин гаймычьыт, мургин талян'вагыргын, мургин елытэнмычьын. Ынкъам моргынан кыткоргаво мытылгыркынэт ымыльо о'равэтльат, микынти игыр лымн'ылномакавыркыт. Пытк'ымайын'кы-ым коргаво лымн'ылномакавыльыт кытооркэнат.
Ынк'энырык рээн Лев Васильевич Беликов, Петр Яковлевич Скорик, Иннокентий Степанович Вдовин, Владилен Вячеславович Леонтьев, Петр Иванович Йын'энлик'эй, Василий Васильевич Ятгыргын, Иван Васильевич Поломошнов, Маргарита Константиновна Так'ъак'ав ынкъам к'утти.
	Антонина Кымъытваал, поэтесса, г. Магадан

***

	Лыгъоравэтльаваратэн вагыргын гамголен лыгитэленъеп. И.С.Вдовинына, Н.Н.Диковына ынкъам к'утырык кэлигйит, энмэн, еп к'ымэк н'ырак' тысячат гивин'итти яалегты, лыгъоравэтльэн ы'ттъыютльэт энмэч нылвэн'ыттык'инэт эмнун'кы тин'урэ ынкъам пойга. Ынкэтэгнык лыгъоравэтльат ытръэч ылвэгилитэ гэегтэтлинэт. Ынк'эн ылвагэлегыргын гатвылен лыгэмыглымн'ылык.
	Ынк'оры-ым чымк'ык ылвэгилильыт ымы ныпкирк'инэт ан'к'ачормэты.
Ынкы ыргынан ныльук'инэт тэлен'кинэт айванальыт. Айванальыт-ым, энмэн, энмэч пытк'ыталян'ын' ганымытваленат ынкы, ан'к'ачормыеквэк. Ытри
энмэч гэгъюлетлинэт ы'твыткук ынкъам ивиник. Ырык энмэч нытвак'энат
лыгъытвыт ынкъам и'нныпъит, яаёттэ рыркан'ыттыма. Ылвэн' ыттыльыт
лыгъоравэтльат элек нан'к'ачорматк'энат ынкъам тылегъюлетэ нитк'инэт
мэмылн'ыттык чама рыркан'ыттык...
	Ынанъыттъыёл лыгъоравэтльэн лымн'ылтэ ынкъам талян'вагыргыт ганомакавын'н'оленат Владимир Германович Богоразына (1865-1936). Лыгъоравэтльалымн'ылтэ гымнан гапалёмтэтленат ынкъам гэкэлилинэт мэгчеранма кэлиныгйивэтыльу Чукоткак. Галымн'ытленат гымыкы –Рэнтыгыргын, Тэгрынкээв, Гэмавъе, Тъэюттъын ынкъам Э'левги (Уваляйпы), Ы'ттъувйи ынкъам К'эргынто (Мытк'овляйпы), Амос, Чымкы ынкъам Ръалн'ыто (Четпокагыргэпы), Выквульын (Алк'атваамгыпы), Ёлгын (Ван'к'арэмайпы).
	Л. В. Беликов, калейпы «Лымн'ылтэ».

	Сегодня в номере:
А. Кымытваль, Л. Беликов. Чукотские сказки и предания –1 с.
Рассказывают сказки и легенды Тынэтэгын, Антонина Кымытваль, Юрий Рытхэу и Лев Беликов – 2, 3, 4 с.

	С. 2

	Рачвын’ыльыт

	Пипик'ылгык'эе нинэлк'ырирк'ин мэлёталгын. Энмэн-ым ынанэнъычьын гэмгэгынникык мэлёталгын. Пипик'ылгык'эй нивк'ин:
–	Эвыр тырэльун'ын мэлёталгын, эвын мынрачвын'авын!
	Пипик'ылгык'эе льунин мэлёталгын, э'йн'эвнин:
–	Мэй, к'ыетги!
	Мэлёталгын к'ытгъи. Пипик'ылгык'эе ивнин:
–	Ръапын'ыл?
–	А'м уйн'э.
	Милютэтэ ивнин:
–	Гынин-ым ръапын'ыл?
	Пипик'ылгык'эе татлыгнэн:
	– А'м ытръэч гым нычимгъуйгым, ивкэ н'ирэмури мынрачвын'. Ымыльо гымнан льоо нивк'ин: «Мэлёталгын колё нинъык'ин!». И'ны нивк'ин, кэйн'ын, ымы-ым к'утти нивк'инэт. Милютэтэ татлыгнэн:
	– Ии, итык к'эйвэ, тэнъеп микынэ энапэчайвыка инэнтыркын. Ымы-ым гынан к'ырым к'энапэчайвыгэ, еп акванма трапэлягыт!
	Пипик'ылгык'эе ивнин:
–	Китак'ун-ым мынрачвын'! Н'аанк'эн н'аан маёлгын мынкавран!
	Рачвын'гъат. Пипик'ылгык'эй акватэты янотгъэ. Ытлён лыгэн турэквэтэ тымкыгэн'кы пирк'ыск'ычетгъи. Мэлёталгын-ым кавранвэты нылгийк'ыръилек'ин, нивк'ин:
–	Этъым энапэлягъэ, эмрэк'у-ым э'ми, тынтымн'эвын!
	Пипик'ылгын-ым лыгэн пэрк'ынвэпы пэлк'ынтэтгъи ванвэты, ынк'оа'тчан'н'онэн мэлёталгын.
	Мэлёталгын тан'к'онпы гэйк'ыръилелин. Эчги мэлёталгын пыкэрын'н'огъэ, пипик'ылгык'эе тэнн'у рытчынин:
–	А-а-а-а-а! Эмпамэлёталгын, эмимпэтэ рыпэт йыкыргын раан'кавнэн!
Пыкиргъи мэлёталгын, гэлгипэн'ъивэтлин. Иквъи:
–	Колё, мэй, ынн'атал-ым тыпэн'ъивэтык!
	Пипик'ылгык'эе нинивк'ин:
	– А'мын вэнъым к'оныры нимпэйгыт! Еп турэквэтэ тыгалягыт, к'эйвэ галян'н'ок тиквыт: «Вай, вай, тыгаляркынэгыт!». Вэнлыги эналваквъэ галявэрэн'кы.
	Милютэтэ ивнин:
–	Э'тки, чамъам трапэчайвыгыт, опопы ратанн'авнэн!
	Пипик'ылгык'эе ивнин:
	– Ии, э'тки нимпэйгыт, к'ырым к'энапэчайвыгэ. Опопы ратанн'авнэн к'ырак'атык!
	(Тын'этэгын, «Чавчывэн лымн'ылтэ», Магадан, 1959).

	Урэйылк'ыльын

	О'равэтльа рырынгиивнин кэйн'ын. Ынан ивнин:
	– Етти!
	– Ии!
	Кэйн'э пынлёнэн:
	– Ръапын'ыл?
	О'равэтльа татлыгнэн:
	– А'м уйн'э. Гынин-ым ръапын'ыл?
	Кэйн'э татлыгнэн:
	– А'м ытръэч пэтле трэйылк'этгъэ. Мин'кыри к'ун пэтле ръылетгъэ.
	О' равэтльа пынлёнэн:
	– Титэ рэгъеквъэ?
	– Гырокы.
	О'равэтльа ивнин:
	– Ынк'эн игыр рэйылк'этгъэ ынкъам вытку гырокы рэгъеквъэ?
	– Ии, к'элюк'-ым гым ымльалян'эт ныйылк'этигым.
	О'равэтльа ивнин:
	– О'тчой, мэй, ынн'атал-ым нурэйылк'этигыт! Гым ытръэч ныкитэ ныйылк'этигым, эргыръок-ым ныгъевигым. Гыт-ым к'ынур въильигыт – ымльалян'эт ныйылк'этигыт!
	Кэйн'ын урэйылк'ык курык н'ыркычаквъэ, льонатчын'атэты эквэтгъи.
	(Тын'этэгын, «Чавчывэн лымн'ылтэ», Магадан, 1959).

	С. 3

	Н'эвыск'эт

	Ганымытвален к'лявыл лымыльын. Ынан к'ол н'эвъэн к'онпын' нэнатачайвэвык'эн, лыгэн колё э'к'у. Ынн'инн'эвыск'этин ытлыгын энаральо нитк'ин. Ыныкит ырык вальын нэнайъок'эн, ымы ытлыгын нэнатачайвэвык'эн.
	К'ынвэр к'ол итгъи авэтывак' нотагты эквэтгъи ынк'эн н'эвъэн. О'тчой гэлелин. К'ынвэр эплеккэ нъэлгъи. Тымн'эрак'а э'левчиннинэт гыткат, аёпкэгты. Како вай ральогъэ. Рэск'иквъи – эвын амран. Нак'ам ук'к'эмэчыку-ым к'орааръат ынкъам ыпалгын. Нивк'ин:
–	А'мын ивкэ мык'амэтваркын! Вынэ мачынан мык'амэтвагъак.
	Эръэтъул пиринин, ынкы рылгывинвэтгъи ыпалгык, к'амэтвагъэ. Чен'эр-ым рунин! Аплёратвака-ым н'авэтын етгъи. Кавральатэты раск'эвын вальын. Лыгэн эчги к'эргытагнык нъэлгъи – лыгэн ээкэтойн'ыпылвэльыт. Н'авэтын раск'эвма к'олентогъэ:
	– Како гым эмлейвыткутэ, к'ынвэр-ым яран'ы рэк'э раск'эвынво лыгнин,
нак'ам колё ныткэк'эн!
	Люур льунин ынкы н'эвыск'эт вэтчатвальын. Рыпэт гатэргатлен, егыт льук. Эк'ылпэ рыплягтаннэн-ым, равэръэпаннэн. Колё к'амэтвайгот рыннин, к'амэтвагъэ. К'эмиплыткульын-ым ивнин:
	– Кита рай чейвыткульыт к'ыёпатгынат, к'ыгитэгынэт н'айын'к'ачагты, егтылельыт к'ыльугынэт.
	Н'ытогъэ. Лылепыткуск'иквъи. Эвын н'ирэк' и'гыт нытэгрэттылек'инэт.
Рэск'ивкы иквъи:
	– Н'ирэк'-ым рай алван' нылек'инэт.
–	Ынк'энат. Эты лыгэн эюргымтэк'эткэ ринн'ыт? А'мын тыттэн'эт
	А'тчан'н'огъат. Пыкиргъэт. Чоттагнык иръытвыгъэт. Нын'ынван'эк'энат раск'эвтыляма:
	– А'мын мургин ытльайн'ын лейвыткутэ! К'эйн'ун нылейвыткук'ин! Рэк'э яран'ы гатален! Колё а'к'аткэгъэ чоттагын, рэлкун!
	Рэск'иквъэт. Эвын йык'к'ай н'ирэк' а'ачекыт – гэйичьэмэ.
	Ытльата ивнинэт:
–	Вынэ ынн'э эюргымтэк'эткэ! Лыгэн торыкы тэнагнатватык.
	Мэлеквъэт. Нэлгыгъэн гэйичьэмэ ынк'эн н'эвыск'эт. Лыгэтан'авэръэпыгъат. Янот-ым ытлыгыт намн'ылёнат, эты рыльататъёлк'ыл. Н'эвыск'этэ ивнинэт:
	– А'м вынэ ынн'э инэнльэтэткэ! Лыгэнитык наранмынтык.
	– Мачынан ы'нынмымык, вэнлыги мынылк'ынмык, мынэйвэт, мынтэкичгынльэтэнмык.
	Н'ирэӄ' аймакыт нэйн'энэт орвыткынык, ынкы-ым ымы ынк'эн н'эвъэн нэноматын. Нъэмэтгъэн, нэнэквэтэвын. Пыкиргъэт. Эвын э'к'ъувэк'уч нымн'ик'ин. К'ол-ым н'эвъэн ынкы нытвак'эн.
	Рэск'иквъэт к'олерак. Колё гувилинэт, гагтык'амэтваленат. Нак'ам ынкъам ейвэлк'эй нытвак'эн. Лыгэн мэск'ээк'ын вак мальатав ынк'эн ейвэлк'эй нивк'ин:
	– Тъаляён'н'ок.
	– Ынкы лыгэн к'ъаляёркын! Ынн'э антока!
	– Вынэ э'тки чамъам ынкы тыръаляёгъа! Э'тки чамъ-ам чоттагнык!
	– Аны рэлку к'ъаляёгэ!
	– Вынэ э'тки к'ырым!
	К'ынвэр н'ан н'ытогъэ. Лыгэн н'ытонан'о пынлятгъэ армачьырагты. Лыгэн вэтчата гэрэск'ивлин пын'ытльан:
	– Э, вынэ к'ытэнйылк'этыркынитык! Рай н'эвъэн гэныпкирэтлин. Н'эранъоравэтльата гаматален. Ынн'атал-ым тэн'эвиръыльу гэтчылин!
	Виин рай нывакъочычак'эн, н'эвъэн нинивк'ин:
–	К'ыгтыгынат вынэ! Мынк'легратайкавмык!
	А'мын-ым вынэ нагтынат. Лыгэн рэск'ивык ивнинэт:
–	Энмэн рай нык'ылегратайкавынат рэмкыльыт.
–	Вынэ эгъюлеткыльымури к'легратайкавык!
–	Ынан нэрэнинъэйвын'ытык!
	Ытлен'и ынинэльэ нинивк'ин:
–	Мынылк'ынмык!
	Н'эвъэнэ нинивк'инэт:
–	Ынн'э элк'ыткэ! Энмэч мынэквэнмык!
–	Вынэ ымыльо мынылк'ынмык! Ымы гыт к'ылк'ытги!
	К'ынвэт-ым э'рыкут э'нк'этыльын нэнльэтэтын ы'вак'очрагты. Рэгъэт. Кынмароск'ыткынык вакъогъат. Колё нытайкавтэнмавк'эн эрмэчьын, нын'элгынток'эн. Ивнинэт:
–	Таа'м вынэ! Ипэ микынэ янор рэнапэнрыгъа?!
	Ытлен'и ивнин:
–	Гынан к'ыпэнрыгын!
–	Гынан!
	Ынпычьын иквъи:
	–А'м эйгулеткыльигым-ым! Вэлер мыетык.
	К'лявыля н'илгэннин чиниткин увик ынкъам н'илгэ пынрынэн ынк'эн. Н'илгэннин.
	– Э-э! Вынэ к'инэймитги н'элгэпы, гымнан-ым гыт! Н'отк'оры вай! Ээ!!
	Н'илгын нытымлытыляк'эн, тылегылгычыкутэ. Въигъи эрмэчьын.
	Ынк'оры кынмайпы н'ытогъат, ръилеквэтгъэт, мытлынча э'гык'ъолягъат мэн'к'о: к'элюк'-ым тэгинн'этгъэт и'гыт ынк'эн! Н'эвыск'эт к'онпын' ырыгрээн нъэлгъи, нэлгыгъэн.
	Ытръэч.
	(Антонина Кымъытваал, «Лыгъоравэтльэн лымн'ылтэ», Магадан, 1987)

	С.  4

	...Ръэвыт нылек'инэт выргыргыръогты, к'ынур нытрак'эн н'эргэркин а'ратыльын чьымимыл.
	– Ытри морыкы винрэтыск'ивыркыт! – аммайн'ыкоргава нык'улильэтк'ин а'ачек. – Морыкы тылеркыт мургинэт йичьэмиттумгыт!Эвъим ынпы-Н'аав к'эглынангэт нивк'ин – ръэвыт мургинэт лыгичычеткинэт йичьэмиттумгыт!
	Эн'унэ пыгпыгыт тан'рытрэлнэнат, амрагырголянн'а мимлыгйит,  ынкы-ым ымы льунинэт ръэвыт. Ытри нылек'инэт к'ынур лымн'ылкэнат тан'пэраы'твыт – тан'ранъав!
	Евъэгыргын ытри мычвынатгыргын гэръэлетлинэт к'элелвынчыку Эн'ун. Ытлён мин'кри этъопэл итык? Нытайын'к'эн-ым н'ан энкуврэтэвкэ рытык эвын кыляёлк'ыл вагыргытэнмычьын. К'оныры-ым микынэ ынн'ин иткыльинэт нэрэтэнымчен'н'ынэт? Э'митри эвынгыттэпычьыт ан'к'альываратэн?
	Аймавын'н'ок, ръэвыт марынран' нынъэлк'инэт тылек, лыгэн-ым йикилю нылгык'инэт о'равэтльат. Накамлелтанат раквачальыт, ынк'оры нэнэквэтэвынэт чинит рылетэ ан'к'ачормэты.
	Гыннигн'ыттыльыт ымчаакай ныратван'к'энат анан'ъачавкэгты ръэвыт.
	Вай-ым энмэч тан'алкылын' нъэлгъэт ярат, н'ылынтольыт гырголягты.
	Ръэвыт нывилгъэт эйычгичурмык рымагты.
	Ан'к'ачормык нытвэтчатвак'энат о'равэтльат ынкъам энэчгытэты
ныгитэк'инэт ынанынн'эн пыкитльэт чиниткинэт нутэтумгыт, к'эйвэ лыгэрочгыпыльыт, вачак'-ым ытръэттэгын лыгэкоргычьатыльыт, ин'к'ун ынн'ин люн'ывъитэ итгъэт, егтэтлекы пэлятгъат...
	(Юрий Рытгэв, «Игыркинэт лымн'ылтэ», Магадан, 1983).

	Ныпытлин'к'ин ейвэлк'эй

	Энмэн, ынк'эн гатвален Мэчигмэльын. Ынинэт чит тъэркинэт к'орат
гатваленат. Эмиткэтэ гэнымкэвлинэт чавчывайпы. Энмэн ынк'эн эрмэчьын
ымыльорык айылго нылгык'ин. Ынкъам эмиткэтэ гагаймычьавлен. Лыгэн вытрын' к'онпы нытвак'эн. Ымын' ынин мигчитльэт гатваленат.
	Ынкъам к'олечавчывак ейвэлк'эй нытвак'эн н'эвмиргык'эйык ымын'
миргык'эйык рээн. Ынкыри тын'ивынинэт мигчитльэт эрмэчьэ. Ынк'энат
лыгэн'ъочьо гатваленат. К'ытлыги, ынк'эн ейвэлк'эй пытк'ылым нэрмэк'ин, нак'ам винвэкин.
	Люур пыкиргъэт мигчитльэмкын. Ынпыначгык'ая пынлёнэнат:
–	Рэк'ыркынитык?
	Люур к'ол иквъи:
–	Нэмэ эрмэчьэ нэнн'ивымык.
	Пынлёнэнат:
	– Рак'эты?
	– К'орагты.
	Ыргин ытръэч мытлын'эн к'орат гатваленат. Ынпыначгык'ая ивнин:
	– Чик'к'ырым! Мачынан нармайпыгъан, мачынан ы'нынмыткомык! К'иквыткы ынн'ин!
	Люур к'ол иквъи:
	– Вынэ мури наранмыткомык, уйн'э вальыморэ. Вэлер мытлын'эн мынынрагтатын к'орат.
	Ынпыначгык'ая ивнин:
	– Вынэ мургин ытръэч мытлын'эн к'орат варкыт. Аръаля к'ырым мылпынрытык! Мачынан ныетын ынанчинит! К'иквыткы ынн'ин! Ваа!
	Эквэтгъэт мигчитльэт. Ынпыначгык'ая ивнин ейвэл:
	– Ытлён гыт ытръэч гыллик'эву итыркын гымык, к'ырым к'ывирин'ыткуги эрмэчьэ энэвнаёморэ к'ората!
	Люур ейвэлк'эй иквъи:
–	К'ырым итык мури ы'нк'ораэнэвнамык. Мэчынкы тырэнтэйкэвн'ын.
	Люур эргатык волк'ытвэгты ининигъэт. Нъэмэтк'ин эрмэчьын орвыткынык. Иквъи ынпыначгык'ай:
	–Вынэ н'отын' етгъи эрмэчьын!А'тав к'ытэнмаквэ!
	Ейвэлк'эй тэнмаквъэ. Пыкиргъэт, эрмэчьын э'мэтэ нынтык'ин. Иквъи
эрмэчьын:
	– Э'ми к'орат тургин? К'оро к'инэйылгытык, эк'ылпэ вынэ!	Ынпыначгык'ай иквъи:
–	Чик'к'ырым мыйылгыт, к'эйвэ эрмэчьу ритгъэ!
	Люур армайпыгъэ, к'утгъи орвэрпы. Эчги ынпыначгык'ай пириркынин, люур ейвэлк'эй н'ытоск'ычатгъэ. Ивнин:
–	Ынръам рырэк'эвыркын?
	Эрмэчьэ ынръам ейвэлк'эй пэнрынэн. Аны ымъылён'эт гэтэйкэвлинэт, к'ынвэр вулк'ытвигъи. Тэркырама эрмэчьин мынгык'ач мыленин. Вэнлыги ынн'ин нылек'инэт. Ынръам к'ачакэн мыленин мынгылгын. Эрмэчьын иквъи:
–	А'мын ратанн'авн'эн! Ынан к'ората мылпынрытык!
–	Вынэ итык амк'ората тъэркин!
–	Ынан чама нэлгэ.
–	Вынэ, тъэркин!
–	Чама ынпычьын н'ээкык н'эвъэну к'ылгыгын.
–	Вынэ, тъэркин!
–	Ынан гымык эрму к'ынъэлги.
	– Ии, эрму тритгъэ гым гынык. Энмэч н'отк'энат ынпыначгык'агтэ мыривлынэт.
	Ытръэч лымн'ыл. Ынн'ин вальыт тэленъепкинэт эрмэчьыт.
	(Лев Беликов, «Лымн'ылтэ», Магадан, 1979).
	Виилыгтыт Михаил Гермашовын ынкъам Иван О'мрувъен.

	Тагазенн'ыльыт – администрация Чукоткакэн автономныкэн округэн ынкъам редакция газетэн «Крайний Север»
	Гэтэйкылин Такаленынвык «Крайний Север»
	Тагазенн'ыльын Иван О’мрувъе
	Тайкыёттэ 998. Рывъёльавъё 3.

Чукоткакэн автономныкэн округ
«Ыяакэн Эйгысӄын» № 6 (20), 15 августак 2003 г.
Тайкыё газетак «Крайний Север»


	Анонс: номер полностью посвящен творчеству первого чукотского профессионального поэта Виктора Кеулькута

С. 1

	Кэвылк’ут

	Виктор Григорьевич Кевылк’ут, ы'ттъыёлкэн чукоткакэн профессиональныкэн поэт , гъурэтлин 15 январык 1929 гивик ялгынма Туманскыкэн эмнун'кы ройыръык к'орагынрэтыльэн, ынк'оры гыннигн'ыттыльин А'лянон. Ытля ынин Н'эвъыттъын'э гэпэлк'этлин 1949 гивик. Кэвылк'ут гэкэлиткулин н'ирэнгивикин калеткорак гыюлмигчитльин колхозык ынкъам кытэ гитлин зоотехнико. Пограничнико гитлин Провиденияк. 1954 гивик гэнъэтлин литсотруднико газетак «Советкэн Чукотка». Ынн'ингивик тэн'вытку гакалейпатлен ынин стихотворение. 1955 гивик стихыт Виктор Кэвылк'утын, вальэн Н'ырок'ав Ымсоюзкэн омакатынвык н'иныльин литераторэн, елыльатъёттэ В.Сергеевына, Л.Соловьевана ынкъам Н.Старшиновына, гакалейпатленат «Литературная газетак», к'утти москвакэнат журналык. 1957 гивик ытлён нэмэ гатвален Москвак делегато Ыннанмытлын'к'ав Ымнотаеквэкэн фестивалык н'иныльин ынкъам студентэн.
	1958 гивик Магаданкэн такниган'ынвык гэтэйкылин ы'ттъыёлкэн кэликэл Виктор Кэвылк'утын «Моя Чукотка» («Гымнин Чукотка») русильин  ынкъам лыгъоравэтльэн йилымил.
	Н'ирэк'эв кэликэл «Пусть стоит мороз» гэтэйкылин Москвак нэмык'эй ынн'ингивик. 1959 гивик поэт гэнъэтлин члено Союзэн писателен СССР. Гаялгытлен Магаданэты, мин'кы гамэгчерымголен редакторо-йилыльэтыльу Магаданкэн такниган'ынвык. 1961-1963 гивиткун'ит Кэвылк'ут гэкэлиткулин
Высшие литературныкэн курсык Союзэн писателен Москвак.
	Гэчевкы вальыт стихыт ВикторКэвылк'утын, нэкэм тайкыёттэ мык'ыльэты, нананагты. Н'утингивик нъэлгъэт 40 гивин'итти палк'аттагнэпы Кэвылк'ут. Ытлён уйн'э гэнъэтлин Ленинградык 9 июнык 1963 гивик, 34 элен'итыльу. Игыркин номерык приложениен мыткалейпатыркынат тайкыёттэ Виктор Кэвылк'утынэ стихыт.
	Иван О'мрувъе

	К'ырым мывэннэтык

Ыяагты к'ытыльигым
Нанъотавыркынэгым,
Нак'ам н'ээккэк'эгтумгыт
Ваннагыргыт лейвыльыт.
К'элюк'-ым еп ныппылюйгым,
Опопы лыгэн ынн'ин.
Ытри нывичвэтыркынэт,
Гым-ым н'утку мытваркын.
Гымык варкыт а'лёчелгын
Ынкъам к'эплык'эй.
Ынк'эната ырыкы гым
К'ырым мывэннэтык.
Гэчевкы трувичвэтыркын,
Кэйн'ык'эй тырэнъюркын.
А'лёчелгын транвакъовн'ын,
Милютэк'эй транатчьавн'ын.

	Мэтивэтыльын

Эвин'ан игыр рэнъюгъэ?
Мачтанн'авэты нивк'ин,
Лыгэн-ым матэвэты
Ынпыначгын рэмкыльын.
Ынк'эн-ым нэнамн'ылёк'эн
Ёрочыко омръольын
Н'инк'эй рыётэнмавыльын
Айвэчгыръогты эвын.
Н'инк'эй лёнтатлын'ыткольын
Ынык пынлёткольэты,
Ытлён лыгэн ныгагчавк'эн
Эк'ылпэ н'алвыльэты.
Унтымэквъи ынпыначгын
Гынмыл мэтивэтыльын,
Вытку льук н'ытотыляльын
Омэръыльын рыюльын.
Н'инк'эю ынин вагыргын
Этъым ынан кэтъонэн,
Эмрэк'у чемгъотван'н'ольын
Авъеткынка гэнъэтлин.
Ныппыльэв к'аантагыргын,
Чьэчен'кы рыёгыргын,
Эйылк'ыкэ ратван'гыргын...
Ымкэтъота гэнтылин.
Нэкэм ынанъыттъыёлкэн
Тэргатгыргын н'элвыльык,
Рак'аанлен'кы лывавкэн
Гырольанма эргынкэк.
Ынкъам к'ынур нинэгитэк'ин
Н'алвыльэты тылельын,
Мэтиву лынъё игыткин
Ынин рыюлк'ытыльын
Энмэч нинэтэнк'итпын'к'ин
Эмк'элелвынэ н'инк'эй.
Эргыпйъэлгык типъэйн'эльын,
К'утыргымил нэмык'эй.
Ынн'ин майн'ъоравэтльамэл
Ынан нэнантэнмавк'эн.
Ытлён турмэйн'эттылельын,
Кувчемгъонн'атыляльын.

	С. 2

	Пылчимгъульын

Н'инк'эе нынван'эвк'эн
Эвылыэ'лгымагляльын,
Кэлиткуск'ивыльырык
Ун'элеквэтыльын.
Вэтык'ун к'рак'атыльыт
Калеёчгэмтэльыт.
Нырэн'элк'ивн'ык'инэт
Ынпыначгэн орвык.
Нытаалгылыткок'эн
Вэчык'олентогты,
Ынпыначгын магляльын
Ран'алк'эвн'ыльэты.
Кытъаткэ н'элк'ивыльыт
Н'ычвынгэтаёттэ.
Н'ыпэйгут люн'ынтыльыт
К'ынвэр йын'аёттэ.
Ынк'эн-ым ынпыначгын
Эвльэлгымагляльын,
Н'инк'эйык йын'эткульын
Этъым пылчимгъульын..

	Чинит траплягты

«К'оро гымнинэт плекыт,
Ыммэмэй, эк'ылпэ.
Игыр гым гымнанчинит
Ынн'атал траплягты».
Ынкъам чинит плягтыльын
Эк'ылпэ н'ытогъэ.
Гытгылгэты к'ытыльын
Томгынайпы тагъэ.
Тымкыткойпы тыляма,
Ынрак' итъунтэтгъи,
Ытлён пыниттурэгъи,
Чинит пынитыльын.
Тымкыткынык вакъогъэ
Ынкъам вай эвын'н'огъэ:
«Тыттэн'эт вэчыгыргын,
«тылечьын» чимэтгъи.
Эк'ылпэ мынтэнкэвн'ын,
К'ынвэр рагтийгыръо».
Ытлён гъомрылпынэтлен,
Гытгэты гэпкитлин.
А'лян'н'алгын ганмылен,
Унъэлю гэлгылин.

	Альогтыкватка

Экык рыюлк'ытыльын
Ытльата нинивк'ин:
«А'тав альовтыкватка,
Кытк'эралгатыркын,
Элпыниттурэкэ.
Олвытвака к'ытваркын,
Ынн'э эйылк'эткэ.
Лыги гынан к'ылгыркын,
Кытийгэн вагыргын,
Киткит райылк'ын'ын'ок
Эмнильэтыткульын.
Гэмо элгыкэ н'элвыл
Амманан'атыльын.
Нэкэм ван'н'ок турпин'ъыч
Эвыргыргыкыльин.

	Энанмытатыльын

Н'ирэк' н'ээккэк'эгти
Гытгак к'этын'н'ок,
Мъэк'имылк'эйык к'ача
Мъэтипъэйн'эркыт.
К'утынэ вай мык'ычьэ
Чиниткин ынин
Выльинтывэчгын, аны
Нинэнмэткук'ин.
Нак'ам выльинтывэчгын
Элгын' люгнъэлыльын,
Йъэлыги пытк'ычарэн'
Гэтчылин ытлён.
К'ынвэр-ым рыпаавнэн
Ынкъам питтынин.
Ынк'о тэн'ынчымк'эннин
Кытчарэйпыльын.

	Оонъынтальыт

Н'инк'эй оонъынтальын,
Кукэк'эйн'ынрыльын,
Иннук'эйык пыкирык
Камлелы лылепгъи:
«Какомэй, мэн'к'о мымгок
Оонъыгыркэмгок!
Ипэ э'ми уунъыт
Атлягпэран' варкыт?»
Ынн'ин ытлён ивыльын
Тумгынынэ валёмнэн,
Ынкъам гагчеты йъонэн
Уунъыгийнрэльын.
– К'эглынангэт а'мын, мэй!
Мэн'к'о вай мынымго?
Колё мыкуунъыльын
Мургин вэты ваны!»
Ынк'оры авъеткынка,
К'ынвэр-ым ачгыта,
Оонъэгыркэмгогъат
Мачвакъолк'эвэты.
Нымкык'инэт уунъыт
Ыргынан нэпрынэт.
Кукэк'эгти мык'ыльыт
Нэтэнйыръэтынэт.
Ытръэч рагтытыляма
Тан'гэмо нэлгынэт,
Мачымыльо коёттэ
Кукэкин уунъыт.
Ынкъам ымы ыргынан
Тан'гэмо гэлгылин,
Мэн'к'оры гамголенат
Оонъыгыркэмгок.

	Ытлён милицията нэрэпиригыт

Н'инк'эк'эй-ралечеттомгын
Чакэтта нинивк'ин:
– Иа'м ынрак' тэргын'н'оркын?
Тинэнвичын'ыркын!
Эк'уликэ, атэргатка.
Нэгитэркынигыт,
Ытлён милиционера
Вай нэрэпиригыт!
Ынн'ин ивыплыткук, н'инк'эй
Нымэрэгтывак'эн.
Виин нывйитвык'ин кытэ
Рарагтын'ын'ольын.
Ынкъам нычимгъук'ин:
«Лен'ытэк' ынк'эн,
Милицияльыт «э'ткин'ыт»
Гамгатэргыльтэты».
Амъатав айылгавыркын.
Нэмык'эй чакыгэт,
Ымы-ым ралечеттомгыт
Атэргатка варкыт.
Нак'ам танайылгынъёгты
Ванэван ныетын,
Тэргыльэты н'энк'аеты
К'ол милицияльын.

	Челгъэнныкамлетльан

Челгъэнныкамлетльан,
О'мрыкъалелгыльын,
Н'инк'эй тылеркын
К'энрээ'мэтыльын.
О'мрыкытъыльеквэ
Ытлён вай тылеркын.
К'энрэк апак'атлы
Лыгийъэчычеркын.
Гэмо лын'ыркынин
Льулк'ыле эргыргын.
Пин'ъычык онмыльык
Тан'амэчатыркын.
Ыныкит-ым льунин
Пипик'ылгын ынан,
Колё тэнн'ыткугъи,
Яалегты тыляма.
К'ынур гэнйигычгэвлин
Ынк'эн пипик'ылгэ.
Вэчьым гакоргавлен
Мъапэпэк'ылгэты.

	С. 3

	Н'ээккэк'эй

Како н'ээккэк'эй
Инъэк'эй н'ытогъэ,
Мигчирыск'ивыльык
Ытлякы рээн.
Ынк'оры тылельыт
Тумгык'эгти льунинэт.
Мэчвуск'ымчыку еп
Н'аргынэн нытвак'эн.
Нэльугъэн ыргынан
Вычготтытъолк'ай.
Ралечетык кынмал
Наяамгогъан.
Н'инк'эе вэннэтэ
Ытри напэнрынат.
Ытръэч-ым налвавынат
Йъок н'ээккэк'эгти...

	Чимгъульын

Ан'к'ачормэты к'ытыльын
Кылкакномакавыльын,
Пэгчаткогты рэлк'ынн'ыльын
Мэмлылгэпы лейвыркын.
Айычгэты эймэвыльын
Вычгыква вылгыткоркын.
Нак'ам эвынгитэчьэтэ
Пэгчаткон рытыркынин.
Ы'твыткульу рэнъэлн'ыркын
Лен'ытэк' митъэ игыр.
Амъатав амк'ынэргатык
Ан'к'ачормын йъоркынэн,
Ымыльо пыкитльэт ы'твыт
Лыги лын'ыркынинэт,
Ынкъам рыкынмалчетавъёт
Нэнатанрылгык'энат.
Ынн'ин «мигчирыск'ивыркын»
Амк'ынэргатык ытлён,
Ы'твыткульу рэнъэлн'ыркын
Вэчьым ынк'эн мэйн'этык.

	Лывавын'н'ольын

Нылек'ин гымыгрээн
Йъарат ныппылюк'ин,
Эмимэ нывэк'этк'ин
Ковлёкы пэральын.
Оратвак тылетумгын
Гапан'ъэвпэрален,
К'ынур-ым лывавын'н'ольын
Чейвэ урэтылек.
Ынкъам вай гэвын'н'олен:
«Гыткат пэн'ъивэтгъэт,
Тылвавын'н'огъак вэк'этык.
Ковлёрва мынинмык».
Ковлёрвыт йъэтылельыт,
Нинэгитэк'инэт.
Ынкы йын'атвальыт-ым
А'мын ваннагыргыт.
Мури тылельымури
Ныпычвэтгавморэ.
К'ыгитэткутык тури,
О'равэтльаторэ!
Микымил мытпэраркын
Мури лывавын'н'ок,
Рарагтын'ыльыморэ
Талватэргын'н'ота.

	Тиркык'ымчучьын

Н'инк'эйырык ярачыко
Миргын пын'ылтэтльан,
Гакамлелтален вакъота
Лыгэпагчен'эты.
Патгыргык эвлыпэральын
Тиркыкин к'ымчучьын,
Эвынгитэчьэтэ тылельын
Н'инк'эе нынтык'ин.
Ынк'эн-ым тиркык'ымчучьын
Тэркамэчатын'н'ок,
Э'нк'у о'птыма нылгык'ин
Киткит йык'ытчольын.

	Пчек'алгын

Гымнан нэнарайъон'эгым
Пчек'алгын пин'куткульын,
Ытръэч нак'ам тылвавыркын
Пирик мэйн'ылевтыльын.
Алымы торчен'н'ытольын,
Вачак' йъэпин'куткуркын.
Мэчрин'эткутэ тылеркын,
Тымкыткынык вакъоркын.
И'вчиткэльын пин'куркын,
Милгыгмил о'мгыткальын.
Гымнан вачак' мэйн'ыльигым
Йъок тытан'ылвавыркын.

	Вытэк'ыле

К'эйъыттъын чивмывилюльын
Налгын'ойн'ынэлёркын.
Чивмыпин'кутэ пэк'ыткульын
И'рэпэлк'ынтэтыркын.
Рыгъёлгык'айык пин'куткуркын,
Н'инк'эйк'эйык пыкирыркын,
Мэнигытъулык юуткуркын,
Мъэлевтэ тэвляткоркын.
Н'инк'эе-ым пэнрыркынэн,
Чит вайнаркынэн,
Кытъаткэ ынрак' гынтэвыркын
Вытэк'ыле инъыльын.
Вэнлыги-ым кытгынтыйъонэн
Чевмык'онагльа ынан,
Йынрыгэн'кы пэк'ыткульын,
К'ымилик эймэвыльын.
Ы'ттъэ ытръэч гантымн'эвлен
Мэнигытъулк'эй ынин,
Юутэ рынрыё гынмылкин,
Мин'кы вай гэнэрэтлин.

	Кынъюльын

Гъурэтлин ытленъюк'эй
Вэты амтэргыльын,
К'онпы ынин льулк'ылк'эй
Алван' эмнъэлыльын.
Ынин-ым чакэттык'ай
Мачмайын'кы вальык'ай
Эмрэкынъюн'ыльын
Ытлён коргыльольын.
Кынъюркын н'ээккэк'эй
Мэгчеранма ытльак,
Эргыкыльэн гырэпк'эй
Яаркынэн ярак.
Алымы-ым нэмык'эй
К'эйвэ ныппылюк'ин,
Вачак'-ым ытленъюк'эй
Нинэтэн'ынъюк'ин.
Эвын-ым ытлянъёгты
Ынпычьу итыркын,
Ынкъам онтымытвагты
Ытльагты а'тчаркын.

	Н'инк'эгти ынкъам йильэт

Кыткытык нывичвэтк'инэт
Йичьэннупык к'ача,
Н'инк'эгти ныппылюк'инэт
Коргытанн'ыткогты.
Люур вай чекавэтывак',
Мэн'к'о рай чымчайпы
Э'йн'эръугъэт: чиик-к, чиик-к!
Ытлён ръэнутк'эгти?..
Ванэван нычичевынэт
Ымыльо н'инк'эгти.
Йичьэннупк'эй ныппылюк'ин
Ынрак' рэк'ъэйн'эгъи?

	К'эюук'эй

К'эюук'эй гъурэтлин
Вэты эвлыгыткальын.
Кытылк'эпы чейвыльын
Эмпэтле нитъунтэтк'ин.
Вачак'-ым чейвыткульын
Пэтлек'эй нымлытвэк'эн,
Ытльак ныминринэтк'ин
Ынкъам ныкоргъайн'ак'эн.
Ытлён и'рэмъетыльын
Вай нынвилыск'ычетк'ин.

	С. 4

Рыюльын вакъотвальын
Ынрак' йъонэн.
Люур ягыткомгонэн
Рыюльын вай лявтэпы,
Лыгэн арычгатыльын
Кытэк'эй райвалявкы.
Рыюльэ-ым гитэнин
Ыныкы егыткульын,
Аны мэйн'ылылельын
Рычен'ыттэвыткульын.
Нак'ам вай ныллептилк'ин
Н'ычвынгыргык'ай а'мын,
К'ынвэр лылептилыльын
Рыюльэ чит рытавнэн.
Вачак'-ым к'эюук'эй
Лыгэн нытвэтчатвак'эн,
Мэчичьу гыткалгык'ай
Нэнагтынгырголявк'эн.

	Винрэттумгын миргин

Вулк'ытвик ынпыначгын
Вээмык нынгин'ыткук'ин.
Ынык к'ача пэнъёлгын
Чыгайыткынык нынлетк'ин.
Ытлювъёк'ай-ым ынин
Ваамлын'ата нылек'ин.
Гырголяйпы нытлепк'ин
Коргэты ыныкы йъилгын.
Мимыл нык'элпэрак'эн,
О'птыма виилгитэнэн'.
Ынкэчыку умкыкин
Выйилвыйил нывытрэтк'ин.
Амнон'гыпы мэн'к'окэн
Вээмк'эй нывыргыргэтк'ин.
Н'ычыткэн-ым нэймэвк'ин
Миргык'эйин пэнъёлгыкэн.
Н'инк'эе нэнайъок'эн
Ынпыначгын гин'ыткульын.
Ынкъам нинэвинрэтк'ин
Ытлён ыннынрагтатыльын.

	Магляльык'ай

К'унэче кыткытръогты
Тынтогъак н'аргыногты,
Люур гымнан тыльугъэн
Тылельын гэкэн'ыльын.
К'эйык'ын тыгитэгъэн,
Ынкъам ынк'эн тэлкылгъэн,
К'ытлыги рай нылек'ин
К'ырымэн гэкэн'ыльын.
Ипэ ынк'эн н'инк'эйк'эй
Нылек'ин магляльык'ай,
Ачгыта н'ирэк' ы'ттъыт
Нинэнръилемъевк'инэт.
Ынк'эн Комбинатыльэн
Н'инк'эйк'эй нырагтык'эн.
Гэмо ытръэч рэк'ыльын
Анадырэты ытлён.
Тылянво нинэлгык'ин
Ръэтк'ай эчьуукыльин,
Киткит к'итычгэтыльын,
Ымы агтонмыкыльэн.
Вачак' аны магляльын
К'ол нитк'ин намэчатк'эн.
Эвытрыкэ нынъэлк'ин
Мъэтынупык галяльын.
Нак'ам ныпъултыткук'ин
Орвык'ай ныппылюк'ин,
Пэтле йык'унтэтыльын
К'ытрык пыкэрын'н'ольын.

	Мэн'ин ипэ нипк'ин

Нылек'ин н'инк'эйк'эй
Ваамлын'эты.
Элгывтычгыльык'ай
Ынрамачайгыпы.
Ынан тумгынэк'эй
Рырынгиивнин,
Ынкъам вай ынкэк'эй
Эк'ылпэ ивнин:
– Вайын'к'эн вай мран'к'ач
Гымнин яран'ы,
Гымнин н'ан мран'к'ач
Варкын к'оран'ы.
Ынкы-ым вай ытлён
Татлыгнэн тумгэ:
– Вынэ, мэй, ванэван!
Ы'ръунтэтыткукэ!
Гымнин н'ан мран'к'ач
Н'анк'эн к'оран'ы,
Гынин-ым н'ачгын'к'ач
Ипэ яран'ы.
Какомэй яран'ы
Мран'к'ач микын?
Ынкъам рай к'оран'ы
Н'ачгын'к'ач микын?
	(Магаданкэн такниган 'ынвын, 1982 г.)
Виилыгтын тайкыё Иван О'мрувъена

Тагазенӈыльыт – администрация Чукоткакэн автономныкэн округэн ынкъам редакция газетэн «Крайний Север»
Гэтэйкылин Такалеӈынвык «Крайний Север»
Тагазенӈыльын Иван О'мрувъе
Тайкыёттэ 998. Рывъёльавъё 6.

Чукоткакэн автономныкэн округ
«Ыяакэн Эйгысӄын» № 4 (35), 17 июнык 2005 г.
Тайкыё газетак «Крайний Север»

	С. 1

Нутэтумгыт
	Инэнмэлевэтыльын Зотова

	Чукоткак нымытваркыт нымкык'ин авынн'откакыльэпы инэнмэлевэтыльыт – лыгъоравэтльат, айванальыт, к'аарамкыт, чуваныльыт.
Варкыт Эргыпатыльыт врачтэ Россиен, отличникыт здавоохранениен,
нымкык'инэт еп вама Советкэн вагыргынлягыргын гинэнпиривлинэт ордена ынкъам медаля. Мынытвынат к'утти нынныт: Валентина Косыгина, Ольга Тымн'ъэттъувйи, Анатолий Етъаквыргын, Анна Нахти, РаисаТэгрын'э, Нина Плотникова, Наталья Носкова, Нина Килянко, Лида Тэгрынкэу, нымкык'инэт к'утти. Гэргыпатленат мурык Майя Ы'ттъыринтын'э, Галина Кальанто, Леонид Ринтувйи, Сергей Кымъылгын... Лымн'э н'энъян – а'ачекыт ынкъам н'эвыск'этк'эгти игыр гыюлетыркыт Анадырык, микынти кэлиткуплыткук рамгон'ыт мигчирэтык нымнымыткук. К'ол гыюлинэнмэлевэтыльу итыркын авынн'откакыльэпы айванальын'ав кандидат медицинскыкэн наукэн Раиса Зотова, мэн'ин гымнан тынвэтгаатын.
	– Кэлиткуплыткук клиническыкэн ординатурак гым инъэйн'эви Анадырэты Тамара Ивановна Астахована, мэн'ин гитлин эрму лабораторияк инэнмэлевэткин филиален Институтэн терапиен, – гавэтгавымголен Раиса Михайловна. – Манэмынгыквын инэнмэлевэтыльин ымван'эт лён'мыкытвальын ынкъам гым ачгыта тымэгчератымгогъак округкэн маляврак врачо-кардиолого.
	1993 гивик мури гэлейвымури нымнымэты Марково Анадыркэн районкэн, мин'кы мытъорамръагэтанат ымы к'орагынрэтыльыт. Микынти мэчтъытльэт мытынэквэтэвынэт Анадырэты тан'гэтанво ынкы.
	1994 гивик гакалеткомгойгым аспирантурак. Ынкы тынъэлык ынанъыттъыёлкэн авынн'откакыльэпы кандидато медицинскыкэн наукэн.
	– Калеткома ординатурак ынкъам аспирантурак, ръэнут эн'ъэлю гынан
гэлгылин?
	– Гым нэныйгулеквым нымкык'ин инэнмэлевэткин мигчирык директора Институтэн терапиен академика Юрий Петрович Никитинына ынкъам кандидата медицинскыкэн наукэн Татьяна Петровна Анмутына. Ыргынан к'онпын' гым пэгчин'у нылгигым, нак'ам ытри ынн'атал гыютльу ынкъам тан'ъоравэтльо гитлинэт. Панэна ытри тытаписьмон'ыркынат.
	Калеткома н'ирэк'эв гивин'ит ординатурак гатвайгым Учебныкэн центрык, гынрыру лынъё Президента Россиен. Нык'итпыльэтигым, колё нытгымэтигым рэйгуленн'ык ынкъам чама к'онпы нырарагтын'эгым Чукоткагты.
	– Микынти игыр гыныгрээн мигчирэтыркыт Анадырык отделенияк лучевой диагностикэн?
	– Ынк'эн Дмитрий Юрьевич Рогозин, мэн'ин Анадырэты гэпкитлин еп 1987 гивик, ныйгулк'ин, нык'итпык'ин. Ымы Мария Острась, эвыр к'утти.
	– Варкыт турык торъяанан'ат?
	– Элек 2004 гивик округкэн маляврагты гэныпкирэтлин Америкайпы торъяанан', э'митлён игыт мытъяаркын. Мыкын' мытъорамръагэтан'н'онат о'равэтльат, нак'ам мачымыльо тъычгыргыт пэтле мытэлкылыркынэт,  к'ымэл-ым ынкъам мытынмэлевыркынэт о'равэтльат. К'оныры нъэлык губернаторо Роман Аркадиевич Абрамович, нымкык'ин вагыргыт
рыплепавын'н'огъат. Ымы национальныкэн нымнымыткогты пыкэрын'н'огъат врачтэ. Чит-ым н'ан мэчынн'ытэк нымкык'ин нымнымыткук ынкы инэнмэлевэтыльу гапэлятленат амфельдшертэ.К'этэв ныйгулк'инэт, нык'итпык'инэт.
	Иван О'мрувъе.
	Виилыгтык: Р. Зотова гэккэтэ (н'ачгын'к'ач).

	Ръапын’ыл?

– 3 июнык Ватыркак гэнныръулин, к'ол ынкэкыльин гин'ык (купрэк) гаквален вирувир. Ватыркан – ынанайвачын'к'ачкэн нымным Чукоткакэн, ынанъыттъыёл нынныръук'ин. Еп уйн'э ыннын'ытыкин талонтэ, ынк'эната рэмкын еп аннын'ыттымгока. Нэрэрэнн'ынэт талонтэ, ватыркальыт
раннын'ыттымгон'ыт.
 – 21 майык гэнвэнтылин тотрак Чукоткакэн округкэн музей, тывъё Музейный Центр «Наследие Чукотки». Ынкы рыкалыровъёттэ амкомъэты, тан'гэтан' гэтчылинэт. Нак'ам музей варкын рыпэт н'ырок' пытвэск'ык майн'ырайн'эн, ыпэ Дворцак культурэн, э'митлён нэмык'эй пэтле рамэгчерымгогъа.
– Анадырык гатвален семинар, рыляё Красный Креста (ынкэгйит пын'ыл к'ыкалевэтгаквыткы н'ирэк'эв страницак н'отк'эн приложениен).
– Гарылгыленат гыръоплыткок н'элвыльыт ымыльыокругык. Ымыльо хозяйствоткок гынритыркыт игыр амрытэнма 163 тысячтэ к'аат. Талпытагнэты гивин'ит вальылк'ылтэ 148 тысяч к'аат. Лымынкы энаныгръольаквыргын эчвэра гатвален. Амыргынан муниципальныкэн унитарныкэн предприятияттасельхозкэмэтъын'ыльэн «Пионер» ынкъам «Амгуэма» гивмэтлинэт, ынкы гэкимылтэтлинэт ялгытык к'этыран'атванвэпы гырокы ынкъам к'аат гэк'упк'этлинэт, тъэръэв гатвален к'эюу. Ынантан'мэгчетльо-ым гатвыленат канчаланыльыт, мин'кы гэнъегтэлевлинэт мыкычьу к'эюут.
– Анадырык мэгчерымгогъэ тэнкэвн'ыплыткук библиотека нынныльын В.Г. Богоразын. Этъо гатан'пэратвэлен ынк'эн культурныкэн учреждение. Нак'ам кэлит ынкы о'ран' тан'гэтан' гэтчылинэт. Мигчитльэт ынкэкинэт
нин'вин'к'инэт.
	Иван Экукэки.

Сегодня в номере:
	19 июня – День медицинского работника. Врач-кардиолог, кандидат медицинских наук Раиса Зотова – гость приложения «Эйгыск'ын» – 1 с.
	Семинар-исследование на тему «Качественные программы помощи пожилым людям» – 2 с.
	Чей юбилей отмечает общественность Чукотки в нынешнем году? 3,4 с.

	С. 2

	Пын'ыл
	Ынпыянвэн к’утти вагыргыт гэнчичьэтлинэт

	Анадырык мытлын'ъылён'эт, тэкэм талпын'н'ок майъэлгын, гатвален семинар рычечьатынво к'утти вагыргыт ынпыянвэн. Энанымгон'атыльо ынкы гитлинэт Ымыльынотаеквэкэн общество Красный Крестэн ынкъам Красный Полумесяцэн, Центральныкэн офис Россиякэн Красный Крестэн ынкъам Департамент социальныкэн политикэн ЧАО, лымн'э Чукоткакэн автономныкэн округкэн отделение Ымыльыроссиякэн общественныкэн организациен «Российский Красный Крест». Семинарынвык гатваленат Дмитрий Федотов – директор Департаментэн аналитическыкэн аройвавчычакэн Россиякэн Красный Крестэн ынкъам Александр Мэтью – эрым представительствэн Россияк Ымыльынотаеквэкэн федерациен обществоргэн Красный Крестэн ынкъам Красный Полумесяцэн.
Пын'ылтэлыркын эрым Красный Крестэн Чукоткакэн Ида Ручина:
	– Вагыргыт ынпыянвэн Россияк рычичьэтыйгут гэнтылинэт ыннанмытлын'эн нымытваванвык, ынкыгрээн Чукоткакэн автономныкэн
округык. Авынрайъонъёлк'ылё семинарык гитлин тан'ынчечьатгыргын
вагыргыт ынпыянвэн. К'элюк' к'улин исполнительныкэн эрмэрык мурыгнутин кытвагыргыт ынпыянвэн ыннанын' нарылгыркынат лымэвыр чама тан'гэмо нэлгыркынэт эмэйгулеткитэ рырова вальыт Москвайпы нутэйиквит, мин'кы нэмык'эй нымытваркыт мурыгнутэкин              граждантэ-ынпыянвыт. Ипэ-ым тан'ымыльо вагыргыт тан'амалван' вальыт ынкъам ынк'эната амъянра тан'ынчечьатъёлк'ылтэ ынкъам вэты ыннаны к'итпу ынкъам эн'элю лынъёлк'ылтэ. К'этэв ынкъам гатваленн ынк'эн семинар-энанчечьатгыргын нымытвавагыргык Анадыркэн ынпыянвэн. Гамн'ылётколенат тъэр ы'лён'энн'эт 185 ынпыянвыт. Гатан'ымн'ылётколенат, гатан'палёмтэтленат. Семинарынвык гатваленат мигчитльэт соцзащитэн,
к'итпыльыт общественныкэн организациен, Советэн ынпыянвэн ынкъам ымы Красный Крестэн.
	К'утти вагыргыт вытку мытвалёмынат ынкъам пэгчин'у мытылгынэт.
Мачымыльорык гатвылен, ин'к'ун ивкэ нэнъынымкэвын пенсия ынпыянвэн,
игыр ынк'эн панэна еп тъэрылтэтыркын манэтрэлык коммунальныльэн мигчитти, манэтрэлык яаёт ярат. Э'квыргъам к'утти вагыргыт гайман'эн чинит нымытвальа тан'ынкытвылявын', тан'ынръачн'ытовын'. Кытвыл
мигчитти ынкэгйит рыплепавык, тан'ымыльо ванлягыргыт ынпыянвэн
гыму, эн'ъэлю рытчык. Чама к'ээк'ын мытрэтэн'ынчичьэнн'ынэт тывъёттэ семинарыльа вагыргыт. Моргынан лыги, ынпыянвыт к'утти панэна
нык'итпык'инэт, лёнратымн'этван'а ытри итыркыт. Кытъаткэ-ым тэкэм ытри мыкын' а'к'ачемгъотвагты гатвата, тымн'эрак'эты гъэнк'эръутэ. Лыгэн-ым ытри отгынкамагравын' вальыт, отгынъаа'вын'. Ытри гъээ'тэ, титэ ганпаава пынлёткок гыёлын' вальыт н'энъянвык.
	Ынпыянва гэтэн'ыйгулетлинэт тэлен'кинэт тан'вагыргыт лыгъоравэтльаваратэн ынкъам ымы к'олеваратыргэн. Ыргынан ынк'энат вагыргыт вэты кылейгут нэрэнтын'ыркынэт, ин'к'ун н'энъян ымы нырэк'итпыльэнн'ыркын тан'нымытвак. Кытъаткэ-ым ыргинэт гыёлятгыргыт к'улин люнрэркылен'э нэнтыркынэт, вэлво нэлгыркынэт этлы амн'энъянва, ымы к'утти эрмэрык. Ынк'эната нэмык'эй ынкы ынпыянвыт гъээ'тэ, гэк'увчимгъутэ. Ынк'эната мэчынкы ымы рыпэт гатъылын'н'ота.Вама семинар моргынан лыги мытытчынэт нымкык'ин вагыргыт, э'митлёнат
тан'ынчечьатъёттэ талпын'н'ок н'отк'эн йъилгын мытратвын'ынат правительствогты Чукоткакэн автономныкэн округэн, ымы общественныкэн
организацияткогты, вальыт ынкъам к'итпыльэтыльыт Чукоткак.
	Э'квыргъам энмэч игыр тан'ытвын', ин'к'ун вэты тан'ынк'этпавъёлк'ылтэ
н'энъянвыт вэнратынво ынпыянвыт, ымы ванляёлк'ылтэ предприятият, ин'к'ун ынк'энырык нэнъывинрэтыркынэт мыкын' мигчирэтыльыт ырык
пенсияльыт чукоткальыт. Лыгэн-ым вэты кынмал мынринъэтэнн'ыркын
ратагнымытван'ык, рэтэн'винрэнн'ык мургинэт ынпыянвыт.
* * *
	Тывъёлк'ыл, семинарынвык ынкы вальагамыкытвылен, ин'к'ун кытйъарат тъэрылтэтыркын пенсия манэтрэлынво омом, мимыл, нымытваран чукоткальа. Нак'ам ымыльо манэтрэлятъё итчывитльэн. Ымын' вэлыткорак роолк'ылтэ ынкъам кимитъыт танн'ынотакэнак этчывэлын' вальыт. Ынпыянвыт гивлинэт, к'ол гитэ мигчитльэрык ынкъам к'утти н'энъянва ытри к'итпу, тывэлю люн'ылгэ нэнтыркынэт, люн'винрэтэ рэк'ыткутэ, ымы   йъарат-ым рак'ылк'ылё к'нур чама нэлгыркынэт. Пенсияльыт гэтэгъен'линэт вак Анадырык энанымн'ылявкэн вэтгавъёлгэпы, телефонгыпы мэгчерын, ин'к'ун пэтле ымыльорык нэнъэлкылыркынэт вальыт вагыргыт. А'нк'агыргын, панэна еп нымнымыткук уйн'э вальыт ваннынмаляватыльыт. Чама кытйъарат к'утти эн'эн'ыт (мэлевичгыт) итчывитльэт, а'к'аркорын' вальыт тъарпенсияпэрэльа ынпыянва. Лымн'э к'утти семинарыльыт гивлинэт,
вэчьым отпускыск'эвыльэты нэнъымитъэйылыркынэт пенсият, вэлер н'ирэнйъилгыкин, корынво рин'экинэт билетти танн'ынотагты ынкъам нываткэн. К'ол лыгъоравэтльан умэкэтыльын гэн'инмэтлин – мачынымкавынво к'этанныт тымынво ынныръук Анадыркэн кынман'к'ак, энмэн мынгыткэн ынныт кытйъарат тъэркин ымгэвэн'эт, к'элюк'ымыгэрэтэтэвъэлн'э, льэлен'кы гарасолыннон'а, гэрэннэръун'э. Ымы лейвинэн'эт (автобустэ), яаёттэ Анадырык, ыныкит курэ нэрэтчын'ынэт, наранпаавн'ынат н'элк'ивык ынпыянва. Гивлинэт, вэчьым ынпыянвэты нанъынтэнмавын яанво элвэльин автобус, э'митлён нъылейвыркын ымын' мачынан мэчкытэ, кытвыл тэнмычьыгъет. К'утти нымкык'ин вагыргыт пенсияльэн вэтгаво нэлгынэт семинарыльа. Нак'ам ытри амк'ынэргатык эркуркэ ганобедавленат ресторанык «Анадырь». Тэн'вытку ынн'ин вальын семинар к'итпу нэлгыгъэн анадырыльа, ыргынан нэнвэлынкык'унэвынэт мигчитльэт Красный Крестэн, социальныкэн мэгчерынвыкэн.
	Иван О'мрувъе.

	С. 3

Мынтан’кэтъонат
	Ытри гак'этпынымытваленат

	Дьячкова А. Е.
	(1840-1907)
	1893 гивик Владивостокык гэтэйкылин кэликэл «Анадырский край».
Тэкэлин'ыльу гитлин марковыльын-чуваныльын Афанасий Ермилович
Дьячков. 1883 гивик-ым Марковок гамэгчерымголен н'ыронгэвэн'эткалеткоран, мин'кы кэлиныгйивэтыльу гитлин Афанасий Дьячков, к'итпыльэтыльын талвапалк'аттагнэты – 1907 гэвэтагнэты.
	1883-1893 гивиткун'ит гэкэлиткуплыткулинэт Марковок 115 о'равэтльат. Палк'аттагнэты Афанасий Ермилович к'ээк'ын к'ымэк 14 гивин'итти ынкы кэлиныгйивэтыльу гитлин. Ыныгъягна гэкэлиткуплыткулинэт лымн'э к'ымэк 150 о'равэтльат. Ынн'ин кэлиныгйивэтыльэ Дьячковына рыйгулевнинэт калевэтгавык ынкъам кэличитык амрытэнма 265 о'равэтльат.
	1907 гивик нымнымык Марковок кэлигъютльу гитлинэт 80 процентамэл мыкэльыт нымытвальыт.
	Кэлик «Анадырский край» Дьячковына гатвыленат: Анадыркэн нутэйиквин, ынкэкин н'аргынэн, нотагаймычьыт ынкъам умкыт ынкы тын'эльыт, гынникыт-н'аргыночьыт, к'аат, галгат, ынныт, вараттэ, тэлен'кинэт вагыргыт, пыкирыльыт русильыт, нымнымыт, ыннын'ыттыкин, гыннигн'ыттыкин ванвыт, к'орагынрэтгыргын, ыннын'ыттыгыргын, галган'ыттыгыргын, ан'к'агыннэгн'ыттыгыргын, нымытвагыргын, вэлыткогыргын, к'утти вагыргыт

	Тан-Богораз В .Г.
	(1865-1936)
	Гъурэтлин городык Овруч Волынскыкэн губерниякэн. Гэкэлиткулин
Таганрогкэн гимназияк, Петербургыкэн университетык.
	1886 гивик гавоск'ырален Петропавловскыкэн крепостык, ынк'оры
мынгыткэн гэвэгты танымчан'ынво гэнэквэтэвлин рытымучьэвэ Средне-Колымскагты.
	12 тысячтэ верстыт ынан яанэнат лейвык Колымаеквэ ынкъам Чукоткаеквэ, гыюленнинэт лыгъоравэтльэн ынкъам айванальэн йилыт. 1899 гивик гэтэйкылин Богоразын кэликэл «Чукотские рассказы».
	1900-1901 гивиткук Владимир Германович Богораз нэмэ гэнутэлейвылин. Ытлён гатвален Анадырык, Марковок, Каменскоек, Карагак, Паланак, Воямполкак, Тиличикик, Ватыркак. Ынк'оры
н'ирэнгивин'ит ынан, вама Нью-Йоркык, тэн'ынчичьэннинэт чиниткинэт
материалтэ, тэн'ыйгуленнинэт ынкъам тайкымгонэн кэликэл «Чукчи».
Ынн'ин В.Г.Богораз эргыпатгъэ ымнотаеквэк к'ол ынангыётльо этнографо,
ынангыётльо лыгъоравэтльаваратэн вагыргык. Ынан лымн'э гэтэйкылинэт
нымкык'ин рассказтэ ынкъам романтэ («Восемь племен» - к'ол), гэкэлилинэт
лыгъоравэтльэн лымн'ылтэ.

	Семушкин Т.З.
	(1900-1970)
	Тихон Захарович Семушкин гъурэтлин 26 июнык 1900 гивик нымнымык Старая Кутля Пензакэн губерниякэн ройыръык крестьянинэн. Гэкэлиткулин Москвакэн университетык. Пэгчин'у ынан гэлгылинэт этнографиякэн материалтэ В.Г. Тан-Богоразын. Элек 1924 гивик Т.З.Семушкин гэквэтлин Чукоткагты, ынкатагнэпы к'итпу рытчынин
Эйгыск'ынутэйиквин.
	Чукотка ынан к'онпы чимгъуу нинэлгык'ин, нинэрэчичевн'ык'ин, кэлик нэнатвык'эн. Ы'ттъыёлкэн повесть «Чукотка» (1938-1940) пэтле гэргыпатлен. Яачы тэйкынин роман «Алитет уходит в горы» (1947-1948). Ынк'энат кэлигйит гэтэйкылинэт кинот «Романтики» (1941) ынкъам «Алитет уходит в
горы» (1949).

	ШундикН.Е.
	(1920-?)
	Николай Елисеевич Шундик гъурэтлин нымнымык Михайловка Хабаровскыкэн крайкэн ройыръык крестьянинэн.
	1939 гивик гэквэтлин Чукоткагты, мин'кы 7 гивин'ит гитлин кэлиныгйивэтыльу.
	1948 гивик ынан гэтэйкылинэт очеркыт «На краю земли советской»,
э'митлён ынк'оры гэтчылин документальныкэн повестё «На краю земли чукотской».
	1952 гивик гэтэйкылинэт кэлит «На Севере Дальнем», лымн'э роман «Быстроногий олень». 1977 гивик плыткунин тэйкык роман «Белый шаман», мин'кы гамыкытвылен Чукотка.
	1981 гивик Шундик нэмэ гатвален Чукоткак.

	Куркутский А.И.
	(1905-1979)
	Александр Иванович Куркутский гъурэтлин Марковок 1905 гивик
ройыръык охотникэн.
	Гэкэлиткулин церковныкэн-приходскыкэн калеткорак. Кэлиткуплыткук ынкы гитлин йилыльэтыльу русильин ынкъам америкальэн вилуткумигчитльэк.
	Ынин йъэлгытомгын Михаил Павлович Куркутский гитлин члено Анадыркэн уездыкэн комитетэн. Ымван'эт А.И.Куркутский гэк'итпыльэтлин партиякэн ынкъам советкэн мигчирык.
	1924-1929 гивиткун'ит – секретарь Кулючикин сельсоветык. Ытлён, энма председателё правлениен Усть-Белаякэн кооперативэн, ачгыта гитлин заместителё председателен Анадыркэн райисполкомэн. 1934 гивик – член Чукоткакэн окрисполкомэн. 1935 гивик гэнъэтлин заместителё председателен Чукоткакэн окрисполкомэн. 1938 гивин'ит – Куркутский председатель Анадыркэн райисполкомэн.
	1950 – Куркутский гэмигчирэтлин райкомык партиен, 1954 – секретарь
Чукоткакэн окружкомэн партиен. 1957– нэмэ мэгчерымгогъэ Марковкэн районык. 1960-1967 – инструктор окрисполкомэн, ынк'оры к'ээк'ын амн'ырооткэн гивин'итти гэмигчирэтлин округкэн государственныкэн архивык. Гинэнпиривлин ордена ынкъам медаля.

	Ухсима У.И.
	(1915- 1991)
	Ытлён онмык'этпъоравэтльо гитлин, кывчемгъольо, тан'ъоравэтльо,
лымн'э ван'эн'аво. Ымван'эт, лыгэн-ым палк'аттагнэты, гэтгымэтлин лымынкы мигчирэтык. 1932 гивик Ухсима гэнъэтлин ынанъыттъыёлкэн комсомолн'аво айванальэн варатгыпы. Гэмигчирэтлин райкомык комсомолен, райкомык партиен, воспитателё Увэлекин интернатык, технолого каерак. 1967 гивик Ухсима Ивановна пенсияльо гэнъэтлин,
э'квыргъам энмэч н'ирэк' гивин'итти галяк нэмэ мэгчерымгогъэ – ван'эльо
Провидениякэн райбыткомбинатык. 1976 гэвэтагнэпы гитлин нинъэйвыткульу кружокык кэлиткульин ван'эк гыюлетыльин.
	Ухсима Ивановна Ухсима гинэнпиривлин ордена Ленинын.

	Тэвлянто
	(1905-1959)
	Гъурэтлин ройыръык к'орагынрэтыльэн Колёчен'к'ачкэн. Н'энк'айъаачеко гамэгчерымголен вилыткульык.
	1926 гивик Тэвлянто гэкэлиткуск'ивлин Ленинградэты Институтэты Айгыск'ываратыргэн, кытъаткэ-ым амтъылын'н'ок пэтле ганватлен Чукоткагты. Гамэгчерымголен Анадыркэн райисполкомык, К'ытрыкин культбазак, ынк'оры Чаакэн культбазак.
	1934 гивик Тэвлянто гэнъэтлин председателё исполкомэн Чукоткакэн
округкэн Советэн варатэн депутатыргэн. Ынкы гэмигчирэтлин 1946 гэвэтагнэты. Декабрык 1937 гивик ытлён гэльулин депутато Верховныкэн Советэн СССР.
	Инъэтэтыльын раройвавык экономика Чукоткакэн 1939 гивик Тэвлянто
гинэнпиривлин ордена Трудового Красного Знамени. Майн'ымараквыргын
вама Тэвлянто н'ирэче, 1944 ынкъам 1945 гивик, гинэнпиривлин ордена
Красной Звезды.

	С. 4

	Элеръугъи

	Мурыгнутэк элеръугъи. Чавчыват имтилк'ытыркыт, ыргынан н'элвыльыт нагтатымгонат ээгъянвэты, мин'кы гэрэн'лин, гимлылин. Н'отк'энат виилыгтык льуркыниткы н'эйыкк’ачайпы тальын Элк’этвээм,  йъаяк’ыт тынопыткынык вальыт Ватыркаваамчормык ынкъам вээмк'эй Казачка гыргоча, чымче Анадыргыпы. Ымыльо ванвыт – йык'к'айъым!
Ынн'энк'ач танляйвын’, тан'пан’ъэвн’ытон’. А’тав, элеръук, мыкын' гэлейвэ н'аргынойпы, гакоргава морыгнотагты.

	Ытри гак'этпынымытваленат

	1977 гивик Чукоткакэн округкэн комитета ВЛКСМ ганвэтгыльавлен премия нынныльын Тэвлянтон рыпъёно студентэты эвынн'уткэкыльин нымытвальэн.

	Э'йн'эвтэгын В.И.
	(1925- 1982)

	Гъурэтлин онмыльынымнымык, ройыръык к'орагынрэтыльэн. 1940-1941 гивиткун'ит гитлин пастухо, гамэгчерымголен-ым еп 1937 гивик.
1941 гивик Э'йн'эвтэгын гэнн'ивылин товариществота гыёлятынво счетоводо
Пловеркэн колхозкэн калеткорагты.
	1942-1947 гивиткук гитлин счетоводо колхозык «Онмэлен», «Новая жизнь», «Победа» Анадыркэн районкэн.
	Сентябрйъэлгытагнэпы 1947 гивикин – инструктор-бухгалтер Анадыркэн райземотделык. Мартатагнэпы 1948 гивикин – председатель колхозэн «Передовик» Анадыркэн районкэн (нымным Туманское). 1949-1950 – инструктор окрисполкомэн. 1950-1952 – Хабаровскыкэн крайкэн парткалеткоран. 1952-1953 – заведующий оргинструкторкэн отделен Чукоткакэн окрисполкомэн. Мартатагнэпы 1953 гивикин – председатель
Чукоткакэн райисполкомэн февральтагнэты 1955 гивикин. 1955 – заведующий общий отделен Чукоткакэн окрисполкомэн ынкъам лектор ОК КПСС февральтагнэты 1958 гивикин. Гитлин йилыльэтыльу газетак «Советкэн Чукотка» 1958-1962 гивиткук. 1962-1963 – заведующий Красненокэн челгыракэн. 1967 – заведующий оргинструкторкэн
отделен Чукоткакэн окрисполкомэн. Март 1969 – заместитель председателен
Чаакэн райисполкомэн августатагнэты 1970 гивикин. Сентябрьтагнэты 1970
– заведующий организационныкэн-инструкторкэн отделен Чукоткакэн окрисполкомэн. Июньтагнэпы 1975 гивикин – заместитель председателен Чаакэн райисполкомэн, эрым управлениен сельскакэн хозяйствэн. 1968-1972 – гэкэлиткулин партиякэн эквычьыкалеткорак, вальын ЦК КПСС. 1975-1979
– заместитель эрмин управлениен сельскакэн хозяйствэн Чукоткакэн окрисполкомэн. Апрель 1979 – февраль 1981– заместитель редакторэн газетэн «Советская Чукотка».
	Владимир Иванович Э'йн'эвтэгын онмык'этпъоравэтльо гитлин, гыттапармо. Инъэтэтыльын раройвавма экономика ынкъам культура Чукоткакэн ытлён гинэнпиривлин ордена «Знак Почета» ынкъам н'рок’ медаля.

	Гэвытваал К.И.
	(1930-2001)

	Гъурэтлин эмнун'кы Чаакэн районык. Гэкэлиткулин партшколак
Анадырык. Гэмигчирэтлин агиткультбригадак совхозкэн «Певек». Гитлин председателё Ырыткучьыкин сельсоветык. Ынинэт грэпыт, стихыт, лымн'ылтэ гакалейпатленат газетак ынкъам альманахык «На Севере Дальнем». 1985 гивик Магаданык гэтэйкылин ынин кэликэл лыгъоравэтльэн ынкъам русильин йилымил.
	Калейпатынво гантэнмавлен Иван О'мрувъена.

	Тагазенн'ыльыт – администрация Чукоткакэн автономныкэн округэн ынкъам редакция газетэн «Крайний Север»
Гэтэйкылин Такален’ынвык «Крайний Север»
Тагазенн'ыльын Иван О’мрувъе
Тайкыёттэ 557. Рывъёльавъё 4.

Чукоткакэн автономныкэн округ
«Эйгысӄын» №1 (32), 28 январык 2004 г.
Тайкыё газетак «Крайний Север»

	С. 1

	2005 гивинит

12 январык – 40 гивин'итти нъэлгъэт, титэ поселок Анадырь гэтчылин городо (1965). Игыр городык варкыт: Чукоткакэн филиал Дальневоточныкэн отделениен Россиякэн Академиен Наукэн (СВКНИИ), Чукоткакэн отделение Тихоокеанскыкэн наукагъёляткэн рыбохозяйственныкэн центрэн (ЧукотТИНРО). Городык варкыт кинотеатр «Полярный», Музейныкэн Центр
«Наследие Чукотки» ынкъам радиостанция «Пурга». Анадырык тэйкыркын газета «Крайний Север» ынкъам ынкэкин приложение «Эйгыск'ын».
2004 гивик Анадырык ганымытваленат мыкын' 11 тысячык о'равэтльат. Игыр Анадырык нэтэйкыплыткуркынэт Дворец культурэн, мин'кы ратвагъа
ымы музей, тэйкыплыткуркын Храм. Анадырь – к'ол майн'ыпорт ы'твыткукин Северо-Востокык Россиен.

	17 январык – 55 элен'итти Зоя Ненлюмкинан, айванальэн поэтессан (1950). Зоя Николаевна Ненлюмкина гъурэтлин Нуук'эк. Гэкэлиткулин
Анадыркэн педучилищек. 1967-1972 гивиткун'ит гэмигчирэтлин радиок
Анадырык. Гитлин кэлиныгйивэтыльу нымнымык Новое Чаплино, ынк'оры
Провиденияк. 1976 гивик гаялгытлен Анадырэты. Ынинэт стихыт накалейпатымгонат областякэн ынкъам округкэн газетак, альманахык «На Севере Дальнем» ынкъам журналык «Дальний Восток».
	1977 гивик Ненлюмкина гатвален Ы'ттъыёлкэн мурыгнутэкин семинарынвык н'иныльин литераторэн Эйгыск'ыкин ынкъам Дальний Воетоккэн. 1979 гивик Магаданык гэтэйкылин ынин кэликэл «Птицы Наукана» ынкъам ытлён, эвыр ыныкстихык йилыльэтыльын Александр Черевченко гинэнпиривлинэт премията Магаданкэн комсомолен.
	1982 гивик Данияк гэтэйкылин ынин кэликэл, лымн'э Парижык гакалейпатленат ынинэт стихыт.
	2002 гивик Зоя Ненлюмкина гэнъэтлин лауреато литературныкэн премиен нынныльын Юрий Рытгэвын. 2003 гивик Санкт-Петербургык гэтэйкылин ынин кэликэл «Избранное». Ненлюмкинан варкыт лымн'э к'утти кэлит, ымы кмэн'эты тайкыёттэ. НымытваркынАнадырык.

23 февралык – 60 элен'итти о'раттагнэпы Вера И'вн'эвыт, чукоткакэн поэтесса ( 1945 - ?). Вера Ивановна И'вн'эвыт гъурэтлин ройыръык
к'орагынрэтыльэн нымнымык Мэйн'ыпилгын Беринговкэн районкэн. Гэплыткулинэт ынан 10 класстэ. 1966 гивик ынан гантомгавлен лыгъоравэтльэн грапчакэн-млявкэн ансамбль «Дружба». Ынан чинит нинэтэйкык'инэт стихыт лыгъоравэтльаелымэл. Вера И'вн'эвыт гитлин секретаро исполкомэн сельсоветэн Мэйн'ыпилгык. Ынк'оры эмнун'кы гатвален, к'орагынрэтбригадак. Ы'ттъыёлкэнат ынинэт стихыт гакалейпатленат газетак «Советкэн Чукотка» ынкъам журналык «Дальний Восток» 1970 гивик.

	8 мартык - 75 элен'итти о'раттагнэпы Юрий Рытгэв, чукоткакэн
писатель (1930). Юрий Сергеевич Рытгэв гъурэтлин нымнымык Увэлен
Чукоткакэн районкэн. Нивк'инэт, ытлён гэтэн'кэлиткулин, гэк'итпыльэтлин
ымыльо лыги лын'кы, тэнчичевык. Кэлиткуплыткук 7 классык, нымнымык
Нуук'эн гитлин ан'к'агыннэгн'ыттыльо, поселкак Провидения – грузчико
портык, гитлин тымн'эмэгчетльо ынкъам йилыльэтыльу нотагаймычьыэнарэркэн партияк. 1946 гивик Анадырык калеткомгогъэ педучилищек. Гамэгчерымголен корреспонденто газетак «Советская Чукотка», мин'кы гакалейпатленат ы'ттъыёлкэнат ынинэт стихыт, статьят, заметкат.
	Анадырык кэлиткуплыткук гакалеткомголен Ленинградкэн университетык. 1954 гивик кэлиткуплыткугъи факультетык журналистикэн.
	Калеткома Ленинградык Рытгэвынэ гэйилыльэтлинэт кэлит русильин тэкэлин'ыльин, к'ымэл-ым нымкык'ин вагыргыт тэкэлин'кин ынан гыюленнинэт.
	1951 гивик ынинэт рассказтэ, повестит натайкымгонат альманахык
«Молодой Ленинград», газетак «Смена», журналык «Огонек», «Дальний Восток», «Новый мир», к'утти. 1953 гивик такниган'ынвык «Молодая гвардия» елыльатъё А.Смолянына гэтэйкылин Рытгэвын ынанъыттъыёлкэн кэликэл «Люди нашего берега». Ынк'оры гэтэйкылинэт: «Имя человека» (1955), «Чукотская сага» (1956), трилогия «Время таяния снегов» ( 1957-1958). Ытлён эргыпатгъэ мурыгнутэк ынкъам

	Сегодня в номере:
Календарь знаменательных и памятных дат поЧукотскому автономному округу на 2005 год – 1, 2, 3 и 4 стр.

	С. 2

ымы к'улинутэткук.
	Ынк'оры Рытгэв ганымытвален Магаданык, гитлин корреспонденто
газетэн «Магаданская правда». Николай Козловына, Борис Некрасовына,
Петр Нефедовына ынкъам к'утти русильин писателык рээн гитлин энантомгавыльо областякэн тэкэлин'ыльин организацияк.
	Ынн'ингивиткук ытлён гэтумгыльэтлин ымы лыгъоравэтльэн ынкъам
айванальэн тэкэлин'ыльык рээн – Виктор Кэвылк'утынэ ынкъам Юрий Ан'к'ана рээн.
	1958 гивик ынан тэйкынин ы'ттъыёлкэн повесть «Время таяния снегов», 1962 гивик – роман «В долине Маленьких Зайчиков», «Айвангу» (1963), «Самые красивые корабли», «Сон в начале тумана» (1970), «Иней на пороге» (1971), «Белые снега» (1975), «Конец вечной мерзлоты» ( 1977). Ынк'оры гэтэйкылинэт кэлит «Остров надежды» (1987), «Интерконтинентальный мост»(1989).
	Н'отк'оры русильин йилымил Рытгэвын кэлит люнтэйкыльыт – 2001 гэвэтагнэты, э'квырга-ым ынк'энат нытэйкык'инэт к'улинутэткук Европэн
ынкъам Азиен.
	Юрий Рытгэвын яачын'кэнат гивиткук гэтэйкылинэт Россияк кэлит: «В
зеркале забвения» (2001), «Чукотский анекдот» (2002), «Скитания Анны
Одинцовой» (2003), «Последний шаман» (2004). Гинэнпиривлин орденна
«Знак Почета», «Дружбы народов», «Трудового Красного Знамени». Лауреат Государственныкэн премиен и к'утти к'улинутэкин премиен.

	10 апрелык – 75 элен'итти о'раттагнэпы Клавдия Гэвытваал, чукоткакэн поэтесса, лымн'ылгэчельын, Эргыпатыльын мигчитльэн культурэн (1930-2001). Чукоткакэн лымн'ылгэчельын ынкъам тэгрэмн'ыльын Клавдия Ивановна Гэвытваал гъурэтлин ырыткучьыкин эмнун'кы. Гэкэлиткулин Пээкик, н'ирэнгивикин советкэн-партиякэн калеткорак. Гэмигчирэтлин партиякэн органык, сельсоветык. Ынк'оры гэнъэтлин культурамэгчетльо. Ынан гантомгавлен Ырыткучьык тэлен'кинэткукин ансамбль «Йын'эттэт». 1983 гивик Гэвытваал гатвален мурыгнутэкин семинарынвык н'иныльин тэкэлин'ыльин Магаданык. Ынинэт стихыт пэгчин'у нэтчынэт ынкъам елыльатымгонэнат магаданкэн поэта Владимир Першинына. 1985 гивик гэтэйкылин Магаданык кэликэл Гэвытваалын, мин'кы гакалейпатленат ынинэт стихыт ынкъам грэпыт.

	27 апрелык – 140 гивин'итти о'раттагнэпы В.Г. Тан-Богораз, ученый, этнограф, писатель (1865-1936). Богораз Владимир Германович гъурэтлин Волынскыкэн губернияк, гэмэйн'этлин Таганрогык.
	Кылгынча элен'итыльу гакалеткомголен Петербургыкэн университетык, э'квырга-ым калеткома 2-к'эв курсык гэнвылин, экэвкитыльын вагыргынлягыргэты, ынкъам гэнэквэтэвлин Таганрогэты, мин'кы ынан гантомгавлен кружок ынкъам винвэ вальын типография. К'итпыльэтыльын организацияк «Народная воля» гавоск'ырален, ынк'оры гэнн'ивылин 10 гэвэгты Северо-Востокэты. Экулымэкин нутэк вама ынан пэгчин'у рытчынинэт нымытвавагыргыт айгыск'ываратыргэн. 1895 гивик гатвален экспедицияк А.Сибиряковын, титэ румэкэвнинэт лымн'ылтэ, рэйгуленн'ынинэт йилыйил, экономика, культура чавчывэн лыгъоравэтльэн ынкъам к'аарамкэн.
	Гатвален Америкак, мэн'к'о гэквэтлин Тихоокеанскыкэн экспедициягты (1900-1901). Экспедицияма ытлён гатвален нымнымыткук чавчывэн
Анадырваамчормыкэн. Америкак вама гэмигчирэтлин Музейык историен,
мин'кы тэн'ынчичьэннинэт гэчеёттэ материалтэ Чукоткак. 1904 гивик ганватлен Россиягты.
	1904-1910 гивиткук англияльэн йилымил гэтэйкылинэт ынинэт 4 кэлит монографиен «Чукчи». Ынкы Богораз эргыпатгъэ кывчемгъоэтнографо ымыльэты нутэйиквик.
	Америкак вама Богоразына лымн'э гэтэйкылинэт н'ирэк' романтэ вагыргыгъет айгыск'ываратыргэн, лымн'э рассказтэ.
	1917 гивиплыткук гэмигчирэтлин Музейык антропологиен ынкъам этнографиен Академиен наукэн, 1921 гэвэтагнэпы-ым – профессоро Географическыкэн институтэн, вальын Ленинградкэн университетык.
	1924 гивик Богораз гинъэтэтлин рытомгавынво Комитет Эйгыск'ин,
вальын Президиумык ВЦИК. Ытлён эмк'итпыльэтык 1930 гивик гантомгавлен Институт варатыргэн Эйгыск'ин.
	Нымкык'ин гивиткун'ит ынан эн'ъэлю гэлгылин энантомгаквыргын калечетгыргык айгыск'ываратыргэн. 1932 гивик гэтэйкылин «Челгыкалекал» – тэн'выткукин учебник лыгъоравэтльаелымэл.
	1934-1939 гивиткун'ит гэйилыльэтлин русильыйилымил монография
«Чукчи».

	9 майык – 75 гивин'итти о'раттагнэпы И.В Поломошнов, кэлиныгйивэтыльын, ученый, тэкэлин'ыльын (1930-1999). Иван Васильевич
Поломошнов гъурэтлин нымнымык Большая Речка Алтайскыкэн крайкэн
ройыръык крестьянинэн-н'ъольэн. Ыннанмытлынча элен'итыльу йытоткольык рээн гэпкитлин Анадырэты, ынк'оры ялгытгъат ытри Марковэты. Гэплыткулинэт 10 класстэ ынкъам Анадыркэн педучилище. Гэкэлиткулин Ленинградкэн пединститутык, мин'кы моонэнат тэйкык стихыт ынкъам очеркыт. 1959 гивик ганватлен Чукоткагты, гитлин директоро калеткорак Беринговкэн ынкъам Анадыркэн районык. 1977 гивик гэнъэтлин члено Союзэн журналистэн. Ынн'ингивик ынан гэтэйкылин лымн'ылкалекал, 1991 гивик – н'ирэк'эв кэликэл.

	23 майык – 75 гивин'итти о'раттагнэпы Юрий Ан'к'ы, ы'ттъыёлкэн айванальэн поэт (1930-1960). Юрий Михайлович Ан'к'ы гъурэтлин нымнымык Уназик (Чаплино) Чукоткакэн, игыр Провидениякэн районкэн.
1939 гивик ройыръын гаялгытлен поселкагты Комбинат Анадыркэн районкэн. 1945 гивик этлыгкэ гэнъэтлин, Юрий паагъэ кэлиткук, ипэ мэгчерымгогъэ таннын'заводык. 16 элен'итыльу гамэгчерымголен райкомык комсомолен, гивин'ит галяк нъэлгъи заведующино пионермэгчеркэн отделык, ынк'оры галяк н'ирэк' гивин'итти нэнн'ивыгъэн калетконвы Ленинградэты пединститутэты. 1950 гивик паагъэ кэлиткук институтык, ипэ моогъэ гыюлетык рин'ъэтвыткульу Балашовскыкэн маравраткэн

	С. 3

равраткэн училищек. 1952 гивик кэлиткуплыткугъи ынкъам мэгчерымгогъэ Эйгыск'ыкин территориальныкэн управленияк ГВФ. 1953 гивик гэнн'ивылин гыёлятынво командиро рин'ъэтвык ЛИ-2 городэты Ряжск. 1954 гивик гапаален маравратыльо итык ынкъам ганватлен Чукоткагты. Гэмигчирэтлин кытэ винрэтыльу капитанэн ан'к'агыннэгн'ыттыкэн ы'твык. 1955 гивик калеткомгогъэ Анадыркэн педучилищек. Ы'ттъыёлкэнат стихыт ынан гэтэйкылинэт студентэн журналык «Юность». 1957 гивик гатвален Ыннанмытлын'к'ав Ымнотаеквэкэн фестивалык н'иныльин ынкъам студентэн. Кэлиткуплыткук педучилищек 1958 гивик ытлён нэмэ гэнъэтлин рин'ъэтвыткульу АН-2 Анадыркэн авиаотрядэн. 1959 гивик гэтэйкылин ы'ттъыёлкэн кэликэл кмэн'эты.

	24 майык – 75 гивин'итти о'раттагнэпы Виктор Энмынкау, чукоткакэн поэт (1930-1992). Виктор Васильевич гъурэтлин нымнымык Янран'ай Чукоткакэн районкэн. Гэкэлиткулин Анадыркэн педучилищек. Еп студенто энма ынан гамголенат тэйкык стихыт. Кэлиткуплыткук отделенияк журналистикэн Хабаровскыкэн партиякэн эквычьыкалеткорак гэмигчирэтлин партиякэн ынкъам советкэн органык. Ынинэт стихыт гакалейпатленат газетак «Советкэн Чукотка», альманахык «На Севере Дальнем», к'утти кэлик.

	26 июнык – 105 гивин'итти о'раттагнэпы Тихон Семушкин, писатель (1900-1970). Тихон Захарович Семушкин гъурэтлин нымнымык Старая Кутля Мокшанскыкэн районкэн Пензенскыкэн губерниен крестьяныльэн ройыръык. Ынан гэплыткулин церковныкэн-кэлиныгйивэткин калеткоран. Гамэгчерымголен 16 элен'итыльу калеткорак Сибиркэн. 1921 гивик гакалеткомголенн физико-математическыкэн отделенияк педфакультетэн
Москвакэн университетэн. Ынн'ингивик ынан читаймгонэнат кэлит Эйгыск'ыкин нутэгйит Владимир Германович Тан-Богоразын. Тэкэлигнин Богораз, ынк'оры экспедицияк рээн эквэтгъи Чукоткагты. Н'ыроча гатвален Чукоткак. Гитлин нэмык'эй энантомгавыльо Чукоткакэн культбазак. Амн'ыроотча гивигъи Дальний Востокык, лымынк'о гэлейвылин маглята ынкъам гэкэн'э. 1931 гивик гэмигчирэтлин Москвак Комитетык национальностэн Наркоматэн просвещенниен, гэвинрэтлин Богоразына рытомгавык чукоткакэн письменность, тэйкык ы'ттъыёлкэнат учебникыт калеткораткогты Эйгыск'ыкин. Ынан гэтэйкылинэт романыт «Алитет уходит в горы», «Жизнь во льдах», «На Чукотке», «Угрюм-Север», к'утти.

	26 июнык – 75 гивин'итти о'раттагнэпы Владимир Тымн'ъэттъывъе, чукоткакэн поэт (1930-1965). Владимир Мартынович Тымн'ъэттъывъе гъурэтлин Энурмик Чукоткакэн районкэн. Пэтле гэпэлк'этлин ынин ытлыгын, ытльэн гатваленат ыннанмытлын'ыргатрэ нэнэнэт. Володя
винрэтыльу гитлин ытльак, охотнико. Гэкэлиткулин Анадыркэн педучилищек. Ы'ттъыёлкэнат стихыт ынин гакалейпатленат студентэн журналык «Юность». 1957 гивик ытлён гатвален Москвак Ыннанмытлын'к'ав Ымнотаеквэкэн фестивалык н'иныльин ынкъам студентэн. Стихыт ынин гакалейпатленат газетак, альманахык «На Севере Дальнем», журналык «Дальний Восток».

	30 июлык – 85 гивин'итти о'раттагнэпы Николай Шундик, писатель (1920-1995). Николай Елисеевич Шундик гъурэтлин деревняк Михайловка районык имени Лазо Хабаровскыкэн крайкэн. Гэкэлиткулин педучилищек. Чукоткак к'итпыльэтыльын инэныйгулевкы калеткорак гинэнпиривлин ордена «Знак Почета». Ынан тэн'ыйгуленнин лыгъоравэтльэн йилыйил, вагыргыт, история. Тэйкынинэт пэтле кэлит «На краю земли советской»
(1948), галяк гивин'ит – «На земле Чукотской». 1947 гивик гамголен кэлиткук Хабаровскыкэн пединститутык. 1949 гивик гэнъэтлин члено Союзэн писателен СССР. 1952 гивик гэтэйкылин повесть «На Севере Дальнем»,
ынк'оры – роман «Быстроногий олень». Тэйкынинэт пьесат «Двенадцать спутников», «Одержимая», «Сергей Есенин». Ынк'оры – роман «Родник у березы» (1961), повесть «С красной строки» (1963), роман «Белый шаман» (1977), э'митлён тэйкык Николай Шундик гинэнпиривлин Государственныкэн премията РСФСР. Лымн'э ынин гатваленат н'ирэк' ордентэ – Трудового Красного Знамени ынкъам Дружбы народов.

	Августык – 75 элен'итти Анна Нутэтэгрын'эн, ынанъыттъыёлкэн
н'эвыск'этин-председателен Чукоткакэн окрисполкомэн, депутатэн
Верховныкэн Советэн СССР (гъурэтлин 1930 гивик). Анна Дмитриевна Нутэтэгрын'э гъурэлин ройыръык лыгъоравэтльэн-гыннигн'ыттыльин
Рыркайпияк Шмидтыкин районкэн. Кэлиткуплыткук Пээкик ытлён гамголен кэлиткук Анадыркэн педучилищек. Кэлиткуплыткук ынкы гамэгчерымголен окружкомык комсомолен. 1954 гивик гакалеткомголен Центральныкэн комсомолен калеткорак, вальын ЦК ВЛКСМ. Кэлиткуплыткук гэльулин
секретаро Чукоткакэн окружкомэн комсомолен, члено Магаданкэн обкомэн комсомолен ынкъам Чукоткакэн окружкомэн КПСС. Августык 1961гивик гэльулин председателё Чукоткакэн окрисполкомэн, ынк'оры депутато Верховныкэн Советэн СССР. Ытлён энма председателё Чукоткак гамголенат мыктаран'ык нымнымыткук округэн, гантомгавленат приискыт «Комсомольский» ынкъам нынныльын ХХII съездэн КПСС, гамголен тэйкык Билибинкэн атомкэн электростанция, нымкык'ин имыръэнут культуравагыргыкэн, нымытвакэн, сельскакэн хозяйствэн ганаройвавымголен. А.Д.Нутэтэгрын'э гатвален Японияк, Францияк, Канадак правительственныкэн делегацияк. 1970 гивик А Д. Нутэтэгрын'э гакалеткомголен партиякэн Эквычьыкалеткорак, вальын ЦК КПСС. Гэмигчирэтлин ы'ттъыёлкэн секретаро Ольскыкэн райкомэн партиен. Игыр А.Д.Нутэтэгрын'э нымытваркын Москвак.

	5 декабрык – 60 гивин'итти о'раттагнэпы Андрей Гажа, поэт (1945-2003). Андрей Андреевич Гажа гъурэтлин городык Белогорск Амурскыкэн областэн. 1962 гивик ынан тэйкынинэт ы'ттъыёлкэнат стихыт. 1968 гивик ы'ттъыёлкэнат пылвынтынтольык

	С. 4

рээн приискэн «Ленинградский» Андрей Гажа гэпкитлин Чукоткагты.
1969 гэвэтагнэпы гамэгчерымголен газетак «Советская Чукотка». Ынинэт
стихыт гакалейпатленат Москвак, Хабаровскик, Владивостокык, Магаданык, журналык «Дальний Восток», альманахык «На Севере Дальнем», нымкык'ин газетак.
	Ынан гэйилыльэтлинэт стихыт Иван О'мрувъен, Сергей Тиркыгин'ын, к'утыргин. Ы'ттъыёлкэн кэликэл «Яблоко Ньютона» гэтэйкылин 1969 гивик Хабаровскык, н'ирэк'эв «Улетающий Анадырь» – 1980 гивик Анадырык, н'ырок'ав «Нет лучшего лекарства, чем любовь» гэтэйкылин Анадырык, э'митлён тэйкыплыткук Андрей Гажа гинэнпиривлин литературныкэн премията нынныльын Юрий Рытгэвын.

	10 декабрык – 75 гивин'итти рытомгавтагнэпы Чукоткакэн автономныкэн округ (1930). Чукоткакэн автономныкэн округ гантомгавлен
Постановлениягъет ВЦИК РСФСР.
	Декабрык рэнъэлн'ыт 75 гивин'итти рытомгавтагнэпы Чукоткакэн
алфавит (1930). 1930 гэвэгты гэнумэкэвлинэт нымкык'ин материалыт лыгъоравэтльэн йилыгйит. Ынанъыттъыёл гэмкыйгулетлин ынк'эн Владимир
Германович Богоразына. Ынкъам гыюлетык йилыйил ынн'ингивик к'ынвэр гантомгавлен чукоткакэн алфавит.
2005 гивик лымн'э рэнрынгиивн'ыт:
	400 гивин'итти о'раттагнэпы Семен Иванович Дежнев, русильин нутэйгулетлейвыльын (1605-1673).
	100 гивин'итти о'раттагнэпы Тэвлянто (1905-1959), председатель
Чукоткакэн окрисполкомэн, ынанъыттъыёлкэн выёльын Чукоткайпы Верховныкэн Советык СССР.
	90 гивин'итти о'раттагнэпы Ухсима (1915-1989), эргыпатыльын айванальэн гыёлван'эн'ав.
	Гэтэйкылин мигчитльэ округкэн бибилиотекак Наталья Гуляевана,
гэйилыльэтлин ынкъам гэнйылгэтлин Иван О'мрувъена.

	75 гэвэгты Рытгэвын
	Кэлигйит «Ленинградский рассвет»

	Ринтын гакалеткон'н'олен Ленинградкэн университетык. Мычвын лыгъоравэтльан'энк'аен нымытвагыргык гатван'н'олен – ытлён гэпкирлин эквын'аеты. Игыр-ым ынк'эн тыттатъёлгын. Ытлён рэнъэлы писателё, ынан ранымн'ылявн'ынэнат о'равэтльат, мин'кэмил нынымытвак'эн ынин варат, ынин история ынкъам эгыръылёкэн нымытвагыргын.
	О'равэтльэн нымытвагыргын ванэван утгыкыльу ынкъам тэн'экээткукыльу нытвагъан. А'к'авагыргыт, тан'вагыргыт, энъататгыргыт, кынтачьатгыргыт ынкъам к'алмычьатгыргыт, энатымн'эквыргыт, коргэты вальыт льовылгыткоогыргыт – тан'ымыльо ынк'энат нытвак'энат нымытвагыргык о'равэтльэн. Ымыльо ынк'энат нэмык'эй гатваленат студентагты Ринтынэ, ытръэч-ым ымыльорык ынк'эн арыкнынъомравк'эн кувчемгъовагыргын. Рымагтэты Ринтынэ нинэльук'инэт к'утти лымн'э элвэльинэт вагыргыт. Театр, тэпъайн'агыргын, а'йн'анан'аткогыргын гатван'н'оленат ынин нымытвагыргык. Кэлит к'онпы ынык рээн гатван'н'оленат. Ыргынан Ринтынэ гэнвэнтэтлин «к'эргычьын к'олевагыргэты» ынкъам гэтэнк'итпын'лин ытлён писателькэн мэгчера тынвэты. Ринтын студентано нытвак'эн, ытръэч-ым ынан эмк'элелвынэ лыги нинэтчык'ин, ин'к'ун ынан тывъёлк'ылтэ ымыльорыкы ръэнутэт ынан гэльулинэт, лыги галгын'н'оленат, вэнратынвы о'равэтльат, ин'к'ун ръэнутэт ыргынан люнльутэ гэнтылинэт. Ынан тывъёлкылтэ нымкык’инэт вагыргыт.

	Калейпы «Рилти эрмэвыркыт рэн’амъянма»

	...Тиркытир еп ининикэ ан'к'айпы, Чейвын-ым энмэч нытэгрэтк'ин ан'к'ачормэты, элгык'айъытвэты.
	Тагратын'ок ынан рыгъевнинэт н'эвъэн ынкъам н'ээкык.
	Ан'к'ан'ав к'утыск'ычетгъи йылк'ыёлгыткынгыпы ынкъам рымлявын'н'онэн ывик. Ытлён ныпин'куткук'ин чьанотайкочаткынык, титэ ывэрайпы комнатэты ээ'кугъи капчачавыльын ытля:
	– Ръэнут н'утку виврэльэтыркын? Чайкойн'ыт рыпэт иттилыткуркыт...
	Ынан энэчгытэты гэтан'н'онэн н'ээкык.
	– Физкультураткоркын?
	Ан'к'ан'ав левтынилюгъи, панэна пэн'коткома.
	– Ванэван к'ык'ытрирэ ынн'ин итык интернатык?
	– Рэк'ын ивыркын, ыммэм? Гимнастика тайкыёлк'ыл амк'ынъычо. Гымнан гыныкы, к'нур председателеты Советэн, мурык нымнымык тэйкыйгут тырэнтын'ын к'эплывичвэткин ваны.
	– Энмэч аны к'илгытэв ынкъам к'ычайпавыск'эв.
	Ярайпы н'ытогъат чеэкэй. Нылек'инэт ачгыта – ытльа ынкъам н'ээкык, ынкъам ымыльорык рырынгиивыльэ вайманэты нивк'инэт: «Еттык!». Ымыльонымныма энмэч лыги нылгык'ин, ин'к'ун н'ээкык гыннин'н'ыттыльин Чейвынин гъэнк'этлин рымагтэты кэлиткук ынкъам гэпэлк'ынтэтлин ярагты. Чымк'ык, ынк'эн пын'ыл валёмык а'ткэн'эты нылевтынилюк'инэт, к'утти-ым ваннатэты нивк'инэт, ин'к'ун ынк'эн майн'ыкоргав, титэ чиниткин кмин'ын ярак варкын. К'элюк'-ым ытри тъэръэв игыр ван'н'огъат ытльарык ынкъам ытлыгырык рээн. Лыгэн эвыр у'рэтинэн'у – кмэн'ыран, ынк'оръым интернат... Ыныкит-ым нымнымык ытръэч торымгокалеткоран, ынпыянвыт нэнэнэт ныльук'инэт вытку льэлен'кы пан'ъэвн'ытома. Элек ытри нэквэтк'инэт пионерлагерэты... Тан'ын', титэ ченэтъярак валёмыркын н'инк'улик'ул.
	Елыльатъё Май Легковына.

Тагазенн'ыльыт – администрация Чукоткакэн автономныкэн округэн ынкъам редакция газетэн «Крайний Север».
Гэтэйкылин Такален’ынвык «Крайний Север»
Тагазенн'ыльын Иван О’мрвуъе
Тайкыёттэ 557. Рывъёльавъё 1.



Чукоткакэн автономныкэн округ
«Эйгысӄын» №2 (33), 25 мартак 2005 г.
Тайкыё газетак «Крайний Север»

	С. 1

	Рытгэвын – 75

	Юрий Сергеевич Рытгэв гъурэтлин 8 мартык 1930 гивик. Гэкэлиткулин Увэлек, ынк'оры педучилищек Анадырык ынкъам Ленинградкэн университетык. Калеткома ынан гэтэйкылинэт ы'ттъыёлкэнат стихыт, пын'ылтэлтэ. Ынан калеткома Ленинградык гэйилыльэтлинэт русильин елепы кэлит А.Пушкинын, М. Горькийын ынкъам Т.Семушкинын. Ы'ттъыёлкэнат кэлит Рытгэвын гэтэйкылинэт 50-к'ав гивиткук альманахык «Молодой Ленинград», газетак «Смена», журналык «Огонек», «Дальний Восток», «Новый мир», к'утти. 1953 гивик такниган'ынвык «Молодая гвардия» елыльатъё А. Смолянына гэтэйкылин ынанъыттъыёлкэн кэликэл
Рытгэвын «Люди нашего берега». 1954 гивик Юрий Рытгэв гэнъэтлин члено
Союзэн писателен СССР. Эчги тэйкынин кэликэл «Чукотская сага», гэргыпатлен мурыгнутэк ынкъам к'улинутэткук.
	Кэлиткуплыткук Ленинградык ытлён ганымытвален Магаданык, гитлин корреспонденто областякэн газетак «Магаданская правда». Ынкы мэгчеранма тайкымгонэн трилогия «Время таяния снегов» (1958-1967), мин'кы гатвылен майн'атгыргын тын'эрэтин. Кэлимкык «Прощание с богами» (1961), «Вдолине маленьких зайчиков» (1963),«Айвангу» (1966), «Самые красивые корабли» (1968), «Нунивак» (1963), «Волшебная рукавица» (1963), «Метательница гарпуна» (1973), «В тени айсберга»(1971), «Полярный круг» (1977) Рытгэвынэ гатвыленат тэлен'кинэт ынкъам игыркинэт вагыргыт лыгъоравэтльэн, айванальэн ынкъам к'утыргин айгыск'ываратыргэн, микынти гинъэтэтлинэт к'этпынымытвак чьэчен'нутэк, пылчемгъогты, тъэвчемгъогты чинит гавагыргынтомгавленат рэегтэлн'ык.
	Ынан лымн'э гэтэйкылинэт романтэ «Сон в начале тумана» (1970), «Иней на пороге» (1971), «Белые снега»(1975), «Конец вечной мерзлоты»
(1977), «Магические числа» (1986), «Остров надежды» (1987), «Интерконтинентальный мост» (1989), «Белый снег покинутых стойбищ» (1993), «Кто убил доктора», «В зеркале забвения», «Чукотский анекдот», «Скитания Анны Одинцовой», к'утти.
	Юрий Рытгэв итыркын лауреато Государственныкэн премиен РСФСР нынныльын М. Горькийын.
	Кэлик «Современные легенды» («Игыркинэт лымн'ылтэ») Рытгэвынэ
гатвыленат лыгъоравэтльэн ынкъам айванальэн вагыргыт лымн'ылыгъет
ынк'энат варатыргэн Чукоткакэн.
	Нымкык'ин очеркыт, статьят, эссет ынан гамыкытвыленат газетак ынкъам журналык.
	Юрий Сергеевич Рытгэв гэк'итпымигчирэтлин ЮНЕСКОк, гатвален
нымкык'ин государствок, ытлён гинэнпиривлин ордена «Знак Почета», Дружбы народов, Трудового Красного Знамени. Нымытваркын Санкт-Петербургык.

	Лымн'э к'утти кэлит, тайкыёттэ Ю. Рытгэвынэ

	«Имя человека» (1955), «Жизнь наших людей» (1955),«На шхуне «Мэри Сайм» (1955) – кэрэкыльин ынкъам русильин йилымил, «Судьба человека» (1956), «Конергинская волшебница» (1960), «Выялянма» (1963) –лыгъоравэтльэн йилымил, «Крылья крепнут в полете» (1964), «Морж раздора» (1964), «Голубые песцы» (1964), «Медвежий компот» – стихыт (1965), «Люди северного сияния» (1969), «Умк'ин компот» – лыгъоравэтльэн йилымил, «Операция «Чукотка» (1974), «Молчание в подарок», «Прямо в глаза» (1985), «И'рвытгыр, или Повесть-путешествие во времении пространстве по Берингову проливу» (1988) – лыгъоравэтльэн йилымил, «Путешествие в молодость, или Время красной морошки» (1991), к'утти.
	Калейпы «Писатели Чукотки», стр. 101-105.

Сегодня в номере:
Первому профессиональному чукотскому писателю Юрию Рытхэу исполнилось 75 лет– 1-4 с.
О съезде коренных народов Чукотки, новость из Хатырки и дебют Зинаиды Тагрытваль – 4 с.

	С. 2

	Рытгэвын – 75
	Кэлигйит «Ленинградский рассвет»

Ринтын гакалеткон'н'олен Ленинградкэн университетык. Мычвын
лыгъоравэтльан'энк'аен нымытвагыргык гатван'н'олен – ытлён гэпкирлин
эквын'аеты. Игыр-ым ынк'эн тыттатъёлгын. Ытлён рэнъэлы писателё, ынан
ранымн'ылявн'ынэнат о'равэтльат, мин'кэмил нынымытвак'эн ынин варат, ынин история ынкъам эгыръылёкэн нымытвагыргын.
	О'равэтльэн нымытвагыргын ванэван утгыкыльу ынкъам тэн'экээткукыльу нытвагъан. А'к'авагыргыт, тан'вагыргыт, энъататгыргыт, кынтачьатгыргыт ынкъам к'алмычьатгыргыт, энатымн'эквыргыт, коргэты вальыт льовылгыткоогыргыт – тан'ымыльо ынк'энат нытвак'энат нымытвагыргык о'равэтльэн. Ымыльо ынк'энат нэмык'эй гатваленат студентагты Ринтынэ, ытръэч-ым ымыльорык ынк'эн арыкнынъомравк'эн
кувчемгъовагыргын. Рымагтэты Ринтынэ нинэльук'инэт к'утти лымн'э элвэльинэт вагыргыт. Театр, тэпъайн'агыргын, а'йн'анан'аткогыргын гатван'н'оленат ынин нымытвагыргык. Кэлит к'онпы ынык рээн гатван'н'оленат. Ыргынан Ринтынэ гэнвэнтэтлин «к'эргычьын к'олевагыргэты» ынкъам гэтэнк'итпын'лин ытлён писателькэн мэгчератынвэты. Ринтын студентано нытвак'эн, ытръэч-ым ынан эмк'элелвынэ лыги нинэтчык'ин, ин'к'ун ынан тывъёлк'ылтэ ымыльорыкы ръэнутэт ынан гэльулинэт, лыги галгын'н'оленат, вэнратынвы о'равэтльат, ин'к'ун ръэнутэт ыргынан люнльутэ гэнтылинэт. Ынан тывъёлк'ылтэ нымкык'инэт вагыргыт.
	«Библиотека и читатель», выпуск 24, 1983. Гэйилыльэтлин Май Легковына.

	Калейпы «Рилти эрмэвыркыт рэн’амъянма»

	... Тиркытир еп ининикэ ан'к'айпы, Чейвын-ым энмэч нытэгрэтк'ин ан'к'ачормэты, элгык'айъытвэты.
	Тагратын'ок ынан рыгъевнинэт н'эвъэн ынкъам н'ээкык. Ан'к'ан'ав к'утыск'ычетгъи йылк'ыёлгыткынгыпы ынкъам рымлявын'н'онэн ывик. Ытлён ныпин'куткук'ин чьанотайкочаткынык, титэ ывэрайпы комнатэты ээ'кугъи капчачавыльын ытля:
	– Ръэнут н'утку виврэльэтыркын? Чайкойн'ыт рыпэт иттилыткуркыт...
	Ынан энэчгытэты гэтан'н'онэн н'ээкык.
	– Физкультураткоркын?
	Ан'к'ан'ав левтынилюгъи, панэна пэн'коткома.
	– Ванэван к'ык'ытрирэ ынн'ин итык интернатык?
	– Рэк'ын ивыркын, ыммэм? Гимнастика тайкыёлк'ыл амк'ынъычо. Гымнан гыныкы, к'нур председателеты Советэн, мурык нымнымык тэйкыйгут тырэнтын'ын к'эплывичвэткин ваны.
	– Энмэч аны к'илгытэв ынкъам к'ычайпавыск'эв.
	Ярайпы н'ытогъат чеэкэй. Нылек'инэт ачгыта – ытльа ынкъам н'ээкык, ынкъам ымыльорык рырынгиивыльэ вайманэты нивк'инэт: «Еттык!». Ымыльонымныма энмэч лыги нылгык'ин, ин'к'ун н'ээкык гыннин'н'ыттыльин
Чейвынин гъэнк'этлин рымагтэты кэлиткук ынкъам гэпэлк'ынтэтлин ярагты. Чымк'ык, ынк'эн пын'ыл валёмык а'ткэн'эты нылевтынилюк'инэт, к'утти-ым ваннатэты нивк'инэт, ин'к'ун ынк'эн майн'ыкоргав, титэ чиниткин кмин'ын ярак варкын. К'элюк'-ым ытри тъэръэв игыр ван'н'огъат ытльарык ынкъам ытлыгырык рээн. Лыгэн эвыр у’рэтинэн’у – кмэн’ыран, ынкоръым интернат... Ыныкит-ым нымнымык ытръэч торымгокалеткоран, ынпыянвыт нэнэнэт ныльук'инэт вытку льэлен'кы пан'ъэвн'ытома. Элек ытри нэквэтк'инэт пионерлагерэты... Тан'ын', титэ ченэтъярак валёмыркын н'инк'улик'ул.
	Елыльатъё Май Легковына.

	Калейпы «Ынан тан'ычьыт лельутвыт»
	Виктор йылк'этык нылвавк'эн. Эмылпык «лейбмановка» ныкэлирэк'ин, элкытвама ынан ръэнутэт рай нинэльук'инэт, чама-ым эмчимгъульэтык, ин’к’ун ынан пэтле рэльугнин чиниткин Нымным, улвыкэ нытвак'эн.
	Викторына, кэлиныгйивэтыгйит ытльэн, пын'ылтэлыгъет нымтумгин лыги нинэлгык'ин, ин'к'ун ытлён калеткома Нымным чекалван' гэнъэтлин.
Ынкы тэн'уйн'э гэнъэтлинэт лыгэрат. Еп-ым калеткома н'ирэк'эв курсак
Виктор к'ымэк гэнн'ивылин тэнмытконвэты мигчирэтык Нымнымкен тапк'аткынэты. Ынкы ыргынан Талрытэнмыльылк'ылтэ золотоваткогыргын
ан'к'ачормыткок... Ытръэч-ым катам акватын'н'ок экспедиция гэнн'ивылин
к'олеванвэты. Ынкъам ынк'эната Викторына нэнакэтъок'эн чиниткин Нымным ынн'ин вальо, титэ ынан пэлянэн калетконвэты акватын'ок: тапк'аеквэ лыгэраткот ынкъам ытръэч тъэрк'эгти танн'ыраткот.
	Ынкъам титэ ынан чимгъуу нинэлгык'ин чиниткин пыкэргыргын Нымнымэты, ынан эмк'элелвынэ нинэльук'инэт ынк'энат лыгэрат, нымтумгыт, ынкъам ырык рээн ынанъылго лынъё о'равэтльан – ытльа Татьяна Тын'эн'н'ы.
	Ынкъам вай мин'кри к'ол нитк'ин нытомгатк'эн вагыргын, к'эйвэ маск'онпы вама ытльак рээн Виктор нычичевк'ин, ин'к'ун ръэнут рай атвыплыткока ырык итыркын. Рымагтэты ынпавтыляма ынк'эн чимгъун эмпэтле нытван'н'ок'эн ынкъам к'онпы нытвак'эн ы'лгычьэтык рээн
ченэт ытльагты. Вэчьым ин'к'ун ынин ытльа к'отыргыпы алван' ныпэрак'эн.
К'эйвэ-ым Нымнымык нытвак'энат лымн'э к'утти илгыгылгыльыт ынкъам илгыкырвирльэт, ытръэч-ым ынк'энагты ванэван мэн'ин ниничгытэтын, мин'кри к'ун Нымным к'онпы катам мыгляйвыръэтынвык нытвак'эн.
	Пыкирыплыткук Нымнымэты Виктор ынкы рэмигчирэтгъэ экспедицияк, ынк'ор-ым рэнэквэтэвн'ынин ытльа чеэкэй Магаданэты. Мачынан ынкы ытлён ныпан'ъэвн'ыторкын. Ытлён вэтык'ун-ым пан'ъэвн'ытольылк'ыл. Ынкъам ынкы ытри лыгэтан'ычьэты н'ирэргэри ранымытван'н'он'ыт...
	Елыльатъё Май Легковына.

	С. 3

	Рытгэвын –  75
	Калейпы «Нунивак'»

	Гынунныкитэ магляльыт виригъэт к'ойматкынэты. Н'аргынэн нытан'эргынкэтк'эн ынкъам тан'ак'очеткынка нытвак'эн. Гэк'итигэтлин, ынкъам ынк'эната орвыт нылгитъычьэтк'инэт.
	Тъаю ынкъам Утоюк нын'атвак'энат ыннанорвыткынык, н'эрак'авыткынык-ым нарычгытвак'эн кэвычьэвыльын выльын Матлю.
Ытлён ныгрэпк'ин, ынкъам ынк'эната ы'ттъыт нытаалгылятыльатк'энат.
	– Гымнан гыт,Утоюк, лыгитэн'у тылгыркынигыт, – иквъи Тъаю.
– Гым-ым чит нычимгъуйгым, ин'к'ун ялгытгырга ранпаавнэн вак мургин томгыльатгыргын... Игыр-ым райкомык гымнан тыкэтъогыт гыт, титэ н'ан Владимир Антоновичына морыкагты йылнинэт партбилеттэ. Гыт игыр йылгы н'энпэральо нъэлгъи...
	– Ев-ев, Тъаю, – мэрынрэк'эй иквъиУтоюк. – Гынан кэтъоркын, н'ан кытургивик, титэ мури нырагтытыляморэ кырычмынвэпы колхозгыпы «Ленинский путь», гынан гым рэк'ын иниквъи?
	Тъаюна кэтъон'н'онэнат ынин тывъёттэ вэтгавыт.
	– Ынкы н'ан гыт ынн'от гивигыт, ин'к'ун гынан лыги рытчыгъэн к'онпын'кэн н'эныльатгыргын. Гыт нивигыт, ин'к'ун ыныкит о'равэтльата к'онпы чимгъуу рэлгыркынин рымагтыкэн нымытвагыргын, ынкы ытлён к'онпы н'иныльу ратваркын... Вай-ым ытлён ынн'ин, Тъаю. Гым тъэнк'эркын
ынпыначго итык, – майн'кы иквъи Утоюк.
	Елыльатъё Май Легковына, 1966.

	Калейпы «Умк'ин компот»
Унпэн'эр
Нивк'инэт, вай ныппылюйгым –
Еп ымы экэлиткукэ.
Колё ныпэгчин'игым,
Пэнин пынлёльатыльэгым:
Мин'кы к'утти ан'к'ат варкыт?
Мин'кы мэн'ин нымытваркын?
Иа'м рыркат нунтымк'инэт?
Рик'укэт-ым – ныйк'ык'инэт?
Мин'кы к'эвъяч намэчатк'эн?
Иа'м гилгил ныпгычьатк'эн?
Гымнин нынны – Унпэн'эр.
Ынн'ин эн'эрк'эй нылгык'ин.
Ваннагыргын эн'эрк'эй –
Ымныкэрэт гыюлыльын.
Вулк'ытвик-ым гым нъэйн'эвигым:
«К'ырагтыгэ, к'ыйылк'ыск'ив!»
Ныннытумгын-ым и'и'кин
Вытку игырк'эй н'ытогъэ.
Ымныкэрэт рак'эргаты
Унпэн'эрк'эй и'и'кин,
Эргатык-ым ымъылён'эт
Ынръа гым тырувичвэты.
Титэ гым тырэмэйн'эты,
Н'анк'эн вэчьым тырэрин'э...
Ынкъам гымнин тумгык'эй
Гымнан чымче тырэльун'ын.

	Тинчупъэн

К' ымчучьык'эй тиркин,
Мурыгрэск'ык ирык,
Тинчупъэну нъэлгъи.
Ынкэгин'кы гым
Тылк'утык,
Тынолвын'н'он
Льулк'ыл
Кэтэм тинчупъэгйит.
Йитйит – ынк'о нэмэ к'ол –
Гымык йилык
Ирыркын,
Инэник'к'эръувыркын.
Тиркытир лылек
Ирыркын,
Инэнтэн'ычьэвыркын.
Ынк'эн тиркытир
Тылгыркын,
Гымык йыкыргык
Ирыркын!

	Мэмылк'ай
Атэн
Гитэнэн' тыпирин,
Ан'к'ачормэты тылк'ытык.
Ымгыролмакы тыгитэн,
Рыпэт рай тымэтивэтык.
Ымыльо ыяа вальын –
Чымче нъэлгъи.
Ымыльо гыргоча вальын –
Ивтыл нъэлгъи.
Ан'к'аеквэн тыгитэгъэн –
Ынкы гилгил к'элпэраркын.
Мэмылк'ай ынкы тыльугъэн,
Гэлыткынык ровтытвальын.
Тэркын'к'ач ытлён
Гатчьатлен,
К'эйъыттъымил

	С. 4

	Рытгэвын – 75

Гэкэн'этлин.
Люур умк'ы пинтык'этгъи,
Кааткоеквэ эквэтгъи,
Йыкыргын нинэнвэнтэтк'ин,
Мэмылеты ныгйинрэк'ин.
Аны, мэмылк'ай, к'ыгъекви!
Эк'ылпэк'эй к'ыгынтэкви!
К'этэв тинчупъэн
Эрэтгъи.
Эвыр мэмылк'ай
Кыеквъи.
Мэмылк'ай лылепыткугъи,
Гэлчормэты гагчаквъэ, -
Ынкъам ынкы чыпъэтгъи.
Омк'ачгын-ым гэгэргэтлин,
Аны колё
Гъэйн'эръулин!

	К'эпыл

Н'ырак' тиркыт
Рынрыркынэт.
Н'ырак' тиркыт –
Ынк'эн к'эпыл.
Рыга кувлычьын
Йыръыльын,
Каленнэёт ыммэмэнэ
Ынкы Н'ырак' тиркыт.
Како к'эпыл
Тан'пэраркын!
Тумгот,
Кита к'ыетгытык!
Чеэкэй мынувичвэнмык,
Мури тэнтумгу мыннъэлмык!
Н'ырак' тиркыт
Пин'куткуркыт
Томгымкэпы
Гымыкагты.
Лымн'э колё
К'эргатыркын
Н'ан мытлын'к'ав
Э'э'йпы.

Виилыгтыт Михаил Гермашовын.

	Пын'ыл

	5-7 апрелык н'утингивик Анадырык рэмигчирэтгъэ съезд варатыргэн Чукоткакэн, ратвагъа округкэн конференция Ассоциациен эвынн'уткэкыльин. Лымн'э румэкэнн'ыт Совет ынпыянвэн АКМНС ЧАО ынкъам Совет представителыргэн КМН, вальын правительствок ЧАО.

Чеэкэй чаёма

	Ватыркакэн клубык гумэкэтлин актив организациякэн
КМНС н'утиннымкин. Э'квырга гумэкэтлинэт алван'.
	Клубкин залык, мин'кы столыт, имыръэнут гатвален: кэнтит, ыпан'ы, чокарэтъолтэ. Ымыльо ынк'энат гэрэтлинэт мигчитльэтэ Ватыркакэн КМНС. Омаканма гатвыленат амалван' вальыт вэтгавыт, пын'ылтэ: мин'кэмил гэмигчирэтлин Ассоциация КМНС кытур 2004гивик, вэтгаво гэлгылин мэгчератгыргын организациякэн 2005 гивик. Чама ымыльорык умэкэтыльэ чимгъуу нылгык'ин вагыргын чинитнымнымык. Омакатгыргын горатвален, к'ымэк н'ырок' кэливытгырти, к'элюк'-ым нытэн'ычьэтк'инэт ымыльо умэкэтыльыт пычвэтгавык чаёма.
	Ынк'эн омакатынвэты  гъэйн'эвлин Ватыркакэн глава Сергей Суставов. Ынан гатвылен, энмэн июнык ратвагъа калетыёгыргын, мытрэльун'ынэт депутаттэ мурыгнымкин, чама гивлин, тъэр торрат нэрэтэйкын'ынэт н'утингивик ынкъам ынан гататлын'ленат нымкык'ин амалван' вальыт пынлёт умэкэтыльин.
	Валентина Федорова, кэлиныгйивэтыльин Ватыркакэн калеткоракэн.

	Зинаида Тагрытваал
	Н'авыск'аттомгэты

Eти, гымнинэйгыт н’эвыск'эттумгигыт!
Ылён мэн'к'о лейвыркын?
Мэн'к'о чимгъун гынин рин'эмъетыркын?
Колё этъым эмн’олыркын, гылёркын?
К'элюк-ым гынин  тумгык'эй –
Рагтыгъэ, эквэтгъи к’оленотагты.
Ратан... ынн'э атэргатка!
Линлин'ык гынин тумгын
К'онпы ратваркын.
Кэтъок ы’лёт чеэкэйкин –
Чимгъун рапылгытратыркын.
Алымы вай титэ
Кынмал нытваторэ!
Ээ! Эчвэран' к'ытваркын:
Мачынан гынин вагыргын
К'онпы нык'эргатыркын –
Ынк'эн гынин чимгъун, ымы линлин' –
Ымыльорыкы о'ран' варкын,
К'элюк-ым гынин линлин' номк'эн.

	Тагазенн'ыльыт – администрация Чукоткакэн автономныкэн округэн
ынкъам редакция газетэн «Крайний Север»
	Гэтэйкылин Такален'ынвык «Крайний Север»
	Тагазенн'ыльын Иван О'мрувъе
	Тайкыёттэ 557. Рывъёльавъё 2

Чукоткакэн автономныкэн округ
«Эйгысӄын» № 6 (37), 28 октябрык 2005  г.
Тайкыё газетак «Крайний Север»

	С. 1

	Нутэтумгын
	Ынан лыги нымкык'ин вагыргыт

	Тан'ъак'агнэы'лёк августйъэлгык, вакъотвама ан'к'ачормык Анадыркэн к'уймык Мария Афанасьевнана рээн ныпычвэтгавморэ. Кынман'к'ач нытэн'тымгэтк'ин, ныпиврэк'инэт пагчен'мэмылк'агтэ ынкъам кынман'к'ак нывытрэтк'ин пуврэк'. Ынн'ин тан'пан'ьэвн'ытома мыткэтъон нымытвавагыргын.
	Энмэч нъэлгъэт 80 гивин'итти о'раттагнэпы Мария Афанасьевнан ынкъам ынан кэтъонэн тэлен'кин нымытвавагыргын. Нымн'ылтэлк'эн мэрынрэк'эй, нымкыче элен'итыльын:
	– Гъурэтигым 16 мая 1925 гивик. Гытоткольыт гымнин люн'кэлиткульыт мин'кы. Ытлыгэ Афанасий Михайловичына уттык валята нэнантэнмычьавк'эн тъэрк'эв гивин'ит нъэлгъи. Йъилгыт-ым нэнарылгатк'энат лявтэпы. Левыт – январь, рэлпылгын – февраль, рэлпыйылгыгыргын – март, кирвэр – апрель, йылгыгыргын – май, рылгыт – июнь, июль. Н'уткэтэгнык ныплыткук'ин энарылгатгыргын н'алгымынгын'к'ач. Август, сентябрь, октябрь, ноябрь, декабрь –ныплыткук'ин мран'к'ач мынгык. Рилпык ныплыткук'ин декабрьйъэлгын. Ын'нин нэнантэнмычьавк'эн гамгао'ратгыргын нэнэнин. Ытлыгын нивк'ин, – гъурэтигым гръольатыплыткон'н'ок ынкъам ынк'эн тэнмычьо нъэлгъи гымнин свидетельствок о'раттагнэпы – 16 маййъэлгын. Гымнин гатваленат н'ырак' ытленъют, гым-ым ынан'энчьайгым.
	Ытлыгын гымнин гыннигн'ыттыльу нитк'ин – ныравыльэн'ыттык'эн, нылыгыпынтыватк'эн мэлётагты, равымравэты. Ынн'интэкичгэ нытэйн'энмури. Ныннын'ыттымури эйъунэн'этэ, тайкыёт тэтэйпы, ытръэч кыткытык, титэ тин'тин' нылгын'н'ок'эн. Эгин'кэ нытваморэ. Этэйн'эткэ чама нытваморэ. Ытлыгын нымигчирэтк'ин к'орагынрэтыльо к'аарамкэты. Мигчирыплыткульын нылпынрык'эн тэкичгытъуле. Ныялгытк'энат омкынотагты чеэкэй 5-6 ярат тан'авээнвэты ынкъам тан'гыннэгн'ыттынвэты. Ныппыльэв вальэгым, ванэван мэлкылгъэн игыр ръаваны. Кыткытык-ым нымачкоргавморэ (кыткыт коргаво нинэлгымури), к'элюк'-ым нэнъатчаморэ Санька Куркутский (А.И.Куркутский). Магляльа ы’ттъорва нырэтк’инэт сахар, таак', чай, пин'вытрын тачокарн'ыкэн. Ынк'энат нинэлпууръымури рик'угнэлгэ. Нак'ам пин'вытрын к'онпы нытъэрылтэтк'ин, ынк'энайпы нинэтэйкымури пин'кыргын. Ынн'ин нытэйн'энмури.
	К'улин ытлыгын к'орагнрэнма люур йоо'ръотчатгъэ, эйылк'эткэ рыпэт
н'ырок' ы'лён'эт нылельэтк'ин нотайпы, к'ынвэр льон'н'онэн о'птыма и'гэ гакамлелтатлен. Чит нинэрэлк'эвн'ык'инэт и'гыт, э'квырга алвагты гатален. Эвын нэльун нутэк тъылытвальын. Нынмэлевк'ин пин'э ы'ттъин рыгрыгэ. Ытлыгын лывавын'н'огъэ мигчирэтык, ымы элейвыкэ гэнъэтлин, атынватын мъэмитэ люн'мэлевыльын палк'аттагнэты, нырык'этыёльатк'эн.
	Гымнин ыммэмы еп н'эвыск'этк'эю рытъымучьвэ нэнъэликэвын чавчывагты ынпыначгык'аеты. Ытлён ыныкайпы волк'ытвэн'н'ок натчыльатк'эн орвычыко рыпэт 1,5 йъилгыт. Ы'лё ярамэгчетльо нитк'ин, вулк'ытвик натчык'эн. К'ынвэр ынпыначгэн яральа нэльугъэн ынкъам нанльатэтын ынпыначгэты ёрочыкогты. Ыныкайпы гъурэтлинэт Костя ынкъам Анна. Пэлк'этык ынпыначгык'ай гымнин ыммэмы ялгытгъэ к'олеройыръэты, мин'кы льунин гымнин ытлыгын, ейвэлк'эй ынкъам чеэкэй
нымытван'н'огъат. Н'элвыл ы'ттъыёлкэн у'вэк'учин нанпэлявъан аккагты Костяна, ытльагты-ым люн'йыле ымы вэлер ыннэн к'оран'ы.
	Ынн'ин мури амъялгыта нинмури танлымынк'о 1936 гэвэтагнэты, к'ынвэр мытыпкирмык Ламуто-Красненогты, ынкы ганымытван'н'оморэ, мэн'к'о элейвыкэ мытнъэлмык. Ынн'иннымык нынымытвак’энат амк’орарамкыт, ы'ттъыютльэт игыркин нымытвальэн Красненок.
	Ламуто-Красненок гэтэйкылинэт ытлыгырык мылгырат: янор ныргык'инэт н'ырак' тыроочгыт, н'энри нынпык'инэт ранпыт ынкъам ныгрулмык'инэт лыгуттэ, ныръылк'этк'инэт въэе гарылк'ыма, ынк'оры нытэйкык'ин к'эргычьык'ай ынкъам о'птытъар оттыйылк'ыёлк'ыт.
Ынн'ин томгатгъэ чиниткин к'орарамкэн ройыръырамкын. Этэйн'эткэ нытваморэ, имыръэнут яаёлк'ыл ымы роолк'ыл нырэтк'ин Чикакевойпы. Ы'лён'эт н'энри чейвэ, ы'лён'эт ынк'оры. Ройыръырамкык ныннын'ыттымури,
ныгыннигн'ыттымури, нуу'гичимури, нымайъолягэчеморэ.
	Майн'ымаравын'н'ок пыкиргъэт Нетудахатин Григорий Тимофеевич
гэн'эвъэнэ Прасковья Ивановна. Гантомгавлен Ламуто-Красненок колхоз
нынныльын «Победа», мин'кы гэльулин председателё Григорий Тимофеевич.
Прасковья Ивановна мэгчерымгогъэ вилыткун'эвыск'эту торвэлыткорак. Гэпкирлин ымы ырыгрээн энарылгатыльын-бухгалтер Э'йн'эвтэгын Владимир. Колхозык нэмык'эй ныгыннигн'ыттык'инэт, ныннын'ыттык'инэт, нынутэгчик'инэт ынкъам ымыльо ынк'энат тэйн'этти нынльатэтк'энат Чикаевогты. Ыннын'ыттыльыт нымигчирэтк'инэт рэтэмъегэ, гыткат к'онпы нитк'ыевк'инэт, к'элюк' кытоор еп уйн'э нытвак'энат резиновый сапогыт. Нак'ам энмэч ынкы ныяак'энат мэйн'ыйин'ынйин'ыт.
	10-ча элен'итыльигым вытку тымгогъак кэлиткук, тыплыткунэт 4 класстэ. Нылгирэкэлиткун'игым, э'квырга

Сегодня в номере:

Наша землячка ветеран труда и войны Мария Афанасьевна Дьячкова – 1,2 с.
«Я – сын оленного чукчи» – говорит Василий Иукум – 2с.
Традиции. Осенний праздник оленеводов – 2 с.
К 75-летию Чукотского автономного округа и Уэленской костерезной мастерской. Рассказывает Заслуженный художник РФ Татьяна Печетегина – 3 стр.
Юбилей Анны Нутэтэгрынэ 4 стр.

С. 2

	Василий И’вкум:
	«Чавчывайгым яатльайгым»

	Гымнинэт ы'ттъыютльэт чавчыван'к'ачкэнат, ытлыгын – К'ун'ан'ы, ытля-ым ынръа Варээн'кэн. Пытк'ын'эвмиргын гымнин – к'аарамкын'ав, лыгэн эйгулеткыльин мурыгмил вэтгавык. Ынинэльыт гымнин ынкъам чакыгэт ырыгрээн гатваленат, нак'ам ёрон'ы ыргин янра нытвак'эн. Гымо
ытлыгынэ инэнмэйн'эквъи. Вытку энавъэпэлягъэ, вытку энапэлягъэ. Майн'анма, еп ак'аальатын'н'ока, гэлгигырыткульэтэ. Нылгэнылымн'энальанморэ ытлыгырык гыннигн'ыттык, ыннын'ыттык, галгаткок, гэкэн'ыльэтык, уткучьыткук. Нынийгулевмури этъопэл ипэ мин'кы уткучьыт рыкватъёт, лыгэн имырэк'ык – откочьыёпатык, н'алвыльэты к'ытык.
	Тан'к'онпы нынъюмури, ымы ы'лё нык'аантаморэ. Гырыткольанма, гэмо, ымы люн'гытъэтэ. Кол гитэ гаак'аалк'ыпэлята. Рэлилк'утык, гэмо гэлгэ, о'ралвагты гэлк'ытэ. К'ытлыги н'элвыл рылытвальын гапэлята. К'элюк'ым н'элывыл тан'авъеткынка нырылытвак'эн. Вытку э'чгынрээн пэлк'ынтэтык панэнагты, вытку гайъота.
	Нак'ам тэленъеп тан'ымыльо к'орат гак'аёма вэлёйпы нынъюнрык'инэт. Ынкъам нинэгитэмури еп ак'аёонрыск'эвка, э'ми ынкы к'эюу мин'кы вальын, нинэльумури. К'ымэл-ым пыкирык, энарылгатыплыткок, уйн'э нытвак'эн тъарылтатгыргын.
	Тыкэтъоркын, гэкэн'ыльымури раквытэты гэлк'ытэ, лымн'э пээчвакэты.
Гатле йъарат нымкык'ин. Лыгэн колё к’ынур мранлын’ын ныкамагтыльатк'эн
гэкэн'ыльык ынкы, мин'кри к'ун моргынан люн'ылк'эгнэвэ. Гытъэвык-ым итыкэвын нэнанмыморэ, нэнапанморэ. Этлы нымкъэв ванэван мынъынмыгъан, лыгэн ытръэч тэвмэчынкы роолк'ылё.
	Ымы нотакылвыгыргын кытоотъяп чит атвакыльэн. Ванэван мэн'ин нъивын, – ынк'эн мургин граница, ынк'эн морыгнотайпы лейвыркынитык, к'элюк' чымк'ык нъэк'эрэръук'ин нутэнут. Тэнмычьо, Ватыркан'к'ачкэн, Майн'ыпэлгын'к'ачкэн ынкъам мурыкэкыльэ нивк'инэт, – вайынрэ
к'ыетгытык, н'отын'к ач тэн'рэн'ыльын. Мин'кри к'ун тан'ымыльо к'оран'ы
рэнъегтэленн'ыльын – ыргин, ымы мургин. Ынръа пууръу-ым элек нивк'инэт
ытри, – лыгэн н'энри к'эймэвыркынитык ан'к'ачьэты ынкъам нытэн'к'эвииркынэт н'элвыльыт элек, виин тургин нутэнут нытэн'ытвиркын. Тымн'алголяк', микынэ н'отк'эн нутэнут танлён'раяан'а, ымыльоргэн. Мэн'ин мин'кри рэймэвн'ыльын, лыгэн нэймэвк'ин. Ынн'ин йъарат тан'ымыльэты
нутэнут э'к'эрэкыльин, мин'кри к'ун ныпэляк'эн к'ынур пан'ъэвн'ытонво. Н'алвыльэпы рагтык, нивк'инэт ытлыгыт, чааттэ э'мэтэ к'ынтыркыниткы. К'ол нитк'инэт нытутъытвик'ин гынник – рэк'окалгын, и'ны. К'ымэл чаат нэнайгон'н'ок'эн, ынкы о'равэтльан нытаалгылятк'эн, нинэльук'ин.
	Тэленъеп лым тэн'эмгэкэн'э мури нинмури.


	Чавчывэн вагыргыт
	Вылгык’аанмат

	Ынк'эн н'эргэрык рэмкын нывылгык'аанматк'эн. К'аальатыльа элек
ныныпкирэтк'ин н'элвыл анольатынвэты, мин'кы яральа нынрынгиивк'инэт к'лявылтэ ынкьам н'элвыл мэлгынъёнавэты. Нэймитк'ин вытк'оран'ы. Нынк'амэтвавк'энат гыргыр ынкъам тайн'ыквыт.
	Нынэймэвк'ин н'элвыл ынкъам тэкэм ынкы гырголягты нырыткук'инэт ынкъам нык'оленток'энат. Ынн'ин нынтавк'энат кэльэт. Ы'ттъыёлкэн аймэтъё к'аан'ы пойга нытынпык'эн. Тынпын'н'ок янор нынвэтгавк'эн тиркытир. Тиркэ нинэнъегтэлевк'инэт уттыт, гынникыт, о'равэтльат.
	Тымъён нытрилк'ин выроттыткынык, ныниквичевк'ин ынкъам нымот лымалек'энат имыръэнутэт амтаарон'ык к'аагты. Нинэгнинтэтк'инэт ы'ттъыётльагты. Рэквытти к'эюуи'льыт ейвэчу нылгык'инэт, нынильуткувк'инэт. Ынк'оры рэмкын нымгок'эн гичивэтык, типъэйн'эк ынкъам млявык, мытлёчетык.
	Вылгык'аанманма рэмкын нытаароон'к'эн к'аагты, ы'ттъыётльагты.
Вылгык'аанматгыргын гымыкы гатвылен чавчыватавайваамыльа –Рыровтатына, И'вкумынэ, Э'йн'эткунэ, Н'авыкыкэна, Кутайына, Н'эукыкэнэ. Вылгык'аанматгыргын тэн'вытку гымнан тынкалыровын нымнымык Тавайваам 1987 гивик. Ынк'оры ынк'эн тытвын кынъёрак, калеткорак № 3
Анадыркэн, игыр-ым кмин'ин библиотекак, мин'кы гантомгавлен клуб «Пэгытти».
	Виктор Тымн'эвъе, г. Анадырь

	Ынан лыги нымкык’ин вагыргыт

гымнан вэнратъёлк'ылтэ гытоткольыт: ытлыгын нытъылк'ин, ытля-ым ынпын' вальын ытлыгык, энмэч нылвавк'эн мигчирэтык. Гымнан нинэкынъюйгым нэнэнэт кэликун'эвыск'этин. Льэлен'кы ынкъам элеръук нинэвинрэтигым мигчирэтыльыт майн'ъоравэтльат. 1943 гивик йэликэтигым А'йн'автагнына, к'эйвэ янор нык'ээвйик'ин Семен. Тэленъеп мурыгъыттъыютльэт кынмал нывэтгыльатк'энат, ин'к'ун туръурэтыльыт кмин'ыт нык'ээвйик'инэт. Акулина Ильинична ивнин гымнинтля ытля: «Ыннэнчьэк'эй н'ээкык, нак'ам тэн'вэнлыги рытъымучьэвэ рэнъэликэвн'ыркын». Гымыгытльак'айына-ым нинэрэркылен'к'ин кытооркэн вэтгыльатгыргын. Э'квырга Семен нэнэквэтэвын калетконвэты – пытк'ынийголявынво Провидениягты, к'ымэл-ым н'авынрагтатгыргын
лён'ытвальын. Гымнин тумгыт к'орарамкыт нивк'инэт, – иа'м лыгъоравэтльагты э'ликэтгъи?
	Майн'ымарав тывалёмгъан июльйилгык, титэ мыттайн'антамык тумык рээн ы'твэ Чикаевогты. Н'энку нытвак'эн вэтгавъёлгын. Малявк'лявыл
Бахтин Леонид – ытлыгын Бахтинын Владимирын, игыр нымытвальын Анадырык, мури нанвэтгаванмык, – энмэн моогъэ Майн'ымарав, германияльа напэнрыгъан мургин У'рэтнутэнут. Ынк'о-ым майн'ымаравыплыткок 1945 гивик мури Э'йн'эвтэгын мытъялгынмык Чикаевогты. Н'энку нынымытвак'энат, нак'ам нымкык'ин, амлыгъоравэтльат, нэмык'эй мылгыральыт. Ытлыгын Талпакын Григорий Михайловичын –Талпак Михаил Михайлович нитк'ин председателё сельсоветкэн. Нымнымык
нытвак'энат вэлыткоран, тачокарн'ыран, торымгокалеткоран, малявран. Плыткук торымгокалеткоран, кэлиткульыт нынэквэтэвк'инэт Танн'ыврэрэты, интернатеты калетконво н'эръамытлын' калеткорак. Чит-ым майн'ымаравма
Танн'ыврэрык гантомгавлен нымнымкин маравгородк'ай, мэн'к'о самолёттэ Америкайпы нырин'эк'инэт майн'ынотагты. К'утти колхозыльыт нынн'ивк'инэт Танн'ыврэрэты мэгчерынво калеткорак, тайкычокатрак.
	30 декабрык 1944 гивик гъурэтлин экык Валера. Чикаевок плыткунинэт
н'ырак' класстэ, Анадырык – мынгыткэн классыт, ынк'о н'ирэк' гивит мигчирыплыткук аа'карак, моогъэ кэлиткук Ленинградкэн мединститутык.
К'элюк'ым ынн'энгивиткук моольыт кэлиткук эквычьыкалеткорак, янор мигчирэтыльыт н'ирэк' гивит. Ытръэч-ым н'энку калеткома гатъылын'н'олен
экык, ынк'эната пиринин гиикин пан'ъэвн'ытооргын. Лывавыльын ярак
эмигчиркэ вальатык, к'ынвэр эквэтгъи мэгчерынво Деббинкэн рытрамаляврагты, н'энку оптытъылын'н'ольын нанрагтатгъан, к'ынвэр пэлк'этгъи. К'ол-ым эккэк'эй ыннанмытлын'к'ав гивильык'эй тыльыльэтыльын, въигъи. Игыр гымыгрээн амынан Алексей. Н'авытлювъёк'агтэ-ым гымнинэт нымытваркыт майн'ынотак.
	1947гивик Э'йн'эвтэгын нъэйн'эвъэн райкома партията мэгчерынво инструкторо 4 Комбинатэты, кытоор плыткульын кэлиткук Провидениякэн энарылгат-бухгалтеро, ынк'о 1947 гэвэтагнэпы мигчирэтгъи советкэн-партиякэн органык Анадыркэн районык ынкъам Анадырык. 1967 гивик 1969 гэвэтагнэты гэмигчирэтлин Пээкик заместителё председателен  райисполкомык. Пыкирыльын Паакэйпы нэмэ мэгчерымгогъэ эрму окрисполкомык майн'отделык. 1980 гивик 1982 гэвэтагнэты гитлин
нымнымык Тавайваам директоро совхозэн нынныльын XXII партсъездэн.
Гым-ым пыкирынэн'у Анадырэты янор тымгогъак мигчирэтык танойгыналгынтэнмавкэн цехык гыютльу танойгыналгынтэнмавыльо. Тан'колё гымнан пэгчин'у тылгын'н'онат тэминн'ыльыт тэвиръын'ыльыт, к'онпы нинэгитэйгым так'онайн'ыльыт, тапальтон'ыльыт, к'ынвэр тылейгулетэ титгъэк, рымагтэты гыютльу тынъэлгъэк – тытэн'ийгулетык
тэвиръын'ык. Пенсияльо тынъэлык 1975гивик ынкъам ынкатагнэпы к'ээк'ын
тымигчирэтык 16 гивин'ит.
	Трудовой книжкак Мария Афанасьевнан гэкэлилинэт нымкык'ин
тэн'мигчитльин анъякалет. Ытлён гэнъэтлин ветерано мигчитльин Магаданкэн областэн, СССР ынкъам Россиен, гэкэлилин тан'анъякалек райбыткомбинатэн, 50 гивикин Чукоткакэн национальныкэн округэн ынкъам гинэнпиривлин нымкык'ин амалван' вальыт медаля.
	Анфиса Шырпова, пенсиян'ав, город Анадырь.

	С. 3

	75 гэвэгты ЧАО ынкъам Увэлекин ван'к'ыттамэнн'ыран
	Тытан’кэтъоркынат Увэлельыт
	Н'утингивик мытрэкрычмын'ынэт 75 гивит округэн. Яврэна-ым, 2006 гивик, 18 октябрык рэнъэлн'ыт 75 гивит рытомгавтагнэпы ван'к'ыттамэнн'ыран. Ынкэкин ынанъыттъыёлкэн инэнлельын Вуквол, заслуженный художник РСФСР, у'рэтыльын 1898 гивик к'ымэл-ым игыр Увэлекин ван'к'ыттамэнн'ыран нытвак'эн нынныльу Вукволын. Тан'колё
нэмык'эй тэминн'ыльу гитлинэт ван'к'ытмэгчератык Айя, Онно, Аромкэ, Халмо, Валтыргын, Кэйн'ытэгын, к'утти.
	К'ол ынангыётльо ван'к'ытгыпы тэминн'этык итыркын Татьяна Пэчьэтэгнын'э, мэн'ин нымкык'ин гивин'инн'ит итыркын ван'к'ыттамэнн'ыльо. Ытлён – заслуженный художник РФ, лауреат
премиен Ленинского комсомола, лауреат премиен Министерствэн
местной промышленности РФ.
	Ынинэт мигчитти ганкалыровленат Японияк, Францияк, Германияк, Кубак, Венгрияк, Бельгияк.
	Гымнинэт миргыт, н'эвмиргыт увэлельыт. Н'отк'эн пын'ыл гатвылен гымыкытлыгэ Амакына:
	– Энмэн, гымнин пытк'ымиргын Оой-Тн'эск'ын Увэлек гитлин кимитъынвилыткувыльу. Ытлён галпынрылен царский грамотата, ин'к'ун мэчынкы лымынк'о кимитъырэтыльылкыл.Нымкъэв гэлейвылин Аколымайпы, Аляскайпы, нак'ам итык гэмэчийгулетлин ымы англиямэл вэтгавык. Ынинэт гатваленат а'мын ныкэтгук'инэт эккэт Гэмалк'от, Гэманкау, Тутай ынкъам н'ээккэт Пээп, Тн'экут. Ымыльо гыннигн'ыттыльу ынкъам чама инэнвилыткувыльу гитлинэт, к'ымэл-ым нытан'ытвак'энат, ан'ъока нытвак'энат, мин'кри к'ун чинит нытавэлбонн'ык'энат, нытэлыгъытвын'к'инэт, к'онпы чимгъуу гэлгэ яатльат.
	Оой-Тн'эск'ынин экык Тутай гымнин миргын. Ынин н'эвъэн Кэйн'ын'эну нъэйн'эвк'ин. Ыргынан гагтоленат ынкъам гэнмэйн'эвлинэт н’эръамытлын'эн эккэт – Гэмавъе, Ы'мульын Кагъе, Выквылк'от, Кэйн'увйи, Пэчьэтэгын, Кэйн'ытэгын ынкъам н'ирэк н'ээккэт.Нак'ам эккэтэ ытля нъэйн'эвк'ин Кэйн'ын'эк'эйыну, мэн'ин ныпылмэръэв ынкъам тан'ытльано гитлин. Колё инъыльу, аройвыльо ынкъам кывчемгъольо Тутай гитлин, к'ымэл-ым эккэт эк'ытликыльу, имыръэтэминн'ыльу гэнмэйн'эвлинэт.
	Тыкэтъоркын, к'ол нитк'инэт нумэкэтк'инэт чычеткинэт мурык ынкъам
ныкэтъок'эн тэлен'кин вагыргын. Майн'ымарав тыляма мурыкэкыльыт нэмык'эй колё гэвинрэтлинэт ипэ мин'кри. К'лявылтэ нан'к'агыннэгн'ыттык'энат, ныгыннигн'ыттык'инэт, н'эвыск'этти-ым гаван'эльата ымы вулк'ытвик. Гымнин ытлыгын Пэчьэтэгын нымкъэв гэлгаролен, рыпэт персональный пенсионеро гитлин. Амак, гымнин ытля, ван'эльо тэвиръын'ыльу гитлин. Н'эвъэнйыръэ нийъок'эн, – китак'ун вай култэт плеккин к'ыгъюткувынэт. Лым чиниткинэт энотлыт томыкы нинээлк'инэт. Чама лыгэн тан'ычьыгыргыт палёмтэлык лымн'ылльат, пын'ылтэлльат. Ымы нинэльуйгым ван'к'ыттамэнн'ыльыт, ван'к'ыткалечетыльыт чычеткинэт. Гымыкытлыгэ нинэтэйкык'инэт к'орат,
гэкэн'ыльыт, магляльыт, нымкык'инэт имыръэнутэт к'утти. Ынръа энарагчема Гэмавъерык, нинэгитэйгым ытлён ван'к'ытгыпы ташхунан'ыльын.
К'ынвэр-ым ымы гымнан ван'к'ыткалечетгыргын пэгчин'у тылгын'н'огъан. Лыгэн кэлиткуплыткук ван'к'ыттамэнн'ырагты нылк'ытигым, мин'кы нымигчирэтк'инэт кэлиткульыт тэминн'ыльыт ван'к'ытмэгчератык. Гымыкн'авъелен Лида Тъэютъын'эн ытля Эмк'ул ван'к'ыткалельо нитк'ин.
К'ол итык мытылк'ынмык ыныкагты, нинэгитэйгым тан'колё тэминн'ыльын
ван'к'ыткалек, ынин мынгык'агтэ к'ынур а'тав чинит увичвыльыт кисточката, нинэнльун'этк'ин к'ынур мурыкъыттъыютльин вагыргын, к'ынур нинэнвэнтэтк'инэт гымнин лылет. Тивын, – к'эйвэ эты гым тырэйгулетгъэ? Э'тки, тылвавыркын рисоватык. Ымы к'орайн'ыт рэк'ъум к'утти алван'
нытомгатк'энат?
	Люур инэтэн'гитэгъи, тэнлыляйпыгъэ, иниквъи: «Ынан анык'ун рэгъюлетгъэ». Ынн'ин ивыплыткук, этааны, к'эглынангэт тык'итпэвык
рисоватык. Ван'к'ытык калеёттэ нинэнльун'этигым ытлыгэты. Янор
нинэтэйкигым кэлитъулык ынк'о нинэнльун'этигым. Нинивк'ин, – н'отк'энат к'ытэн'кэвн'ыгынэт, алван' вай тэйкыгъэн н'отк'эн, вай ынн'ин нытэйкык'ин. Лыгэн-ым колё инэнинъэйвыгъи. Тан'ычьыгыргын кэтъок гымнин инэныгйивэтыльыт. Галина Андреевна Тын'атваалына инэнынийгулеквъи кисточката рисоватык ынкъам вэгыргыкэлик. Лымн'э ван'к'ыттамэнн'ырак
нымигчирэтк'инэт ынпыльыт-тэминн'ыльыт Анку, Выквытагнын, Туккай, Хухутагын, нымкык'ин к'утти.
	Тымигчирэтык тэминн'ыльык эргыпыльык рээн, тылек'ынвэр мастеро нэльуйгым, к'ун-ым н'рок'ав разряд ван'к'ыттамэнн'ыкэн тыленмэйн'эвэ тынтыгъэн. Колё нымкык'ин пын'ылтэ, лымн'ылтэ гатвыленат гымыкытлыгэ, гымыкытльата, Анкурык, Выквытагнырык, к'утырык, к'ымэл-ым нылгинымкык'ин тытэйкынэт ван'к'ыткалек. Тэнмычьо, тытэйкыгъэн ивинильын ан'к'ак Пэчьэтэгын умк'эн'ыттыльын, мэмылн'ыттыльын, мин'кри ытлён нынтэтк'ин к'ол итык эвэнэма. Ынк'эн-ым, н'ыроча ытлён эвэнэма
гэнтэтлин, к'этэв агтыйгыка гилгил нылек'ин. Лыгэн-ым ынк'о тытэйкынэт мин'кри гэтивыльэтлинэт, мин'кри нивиник'инэт гымнинэт ынйивыт Гэмавъентэ, Кагъентэ, Унпэн'эрынти. Ынкъам ынанъыттъыёл выставкак
Москвак 1970 гивик нанкалыровынат тэминн'ыльин тайкыёттэ. Лыгэн ынк'о
тан'колё мытк'итпэвмык рымагтэты тэн'мигчирэтык. Чама н'ан грапчальык
рээн лымынкыри нэквэтигым, к'ымэл-ым к'утыргинэт ансамбльтэ тытэйкынэт – «Белый парус», варээн'ыльэн ансамбль «Тополинка», Новое-Чаплиныльэн, увэлельин. Ынк'о гымнинэт ван'к'ыт гэймитлинэт выставкагты,
ганкалыровленат Анадырык, Магаданык, Хабаровскик, Санкт-Петербургык,
Францияк, Германияк, Кубак, к'ун-ым лымынкы. Тыкэлинэт мыкын' 120-к
мигчитти пын'ылыгъет, крычмыгъет, к'этэв-ым гэмигчирэтигым ынпыянвык
рээн. Ван'к'ыттамэнн'ырак тымигчирэтгъэк нымкык'ин гивит.
	Татьяна Пэчьэтэгнын'э, заслуженный художник РФ.
	Виилыгтык: Татьяна Пэчьэтэгнын'э н'иныльу вама (архивгыпы ройыръэн).

	С. 4

	Нутэтэгрын’э

	Ынин нъэлгъэт 75 элен'итти. Ынпыянва, к'оныры ымыльо лыгъоравэтльаварата, айванальа, к'аарамка, эвынн'уткэкыльэ лыги ынк'эн
к'этпъоравэтльан, мэн'ин гитлин председателё Чукоткакэн окрисполкомэн,
депутато Верховныкэн Советэн СССР.
	Анна Дмитриевна Нутэтэгрын'э гъурэтлин ройыръык лыгъоравэтльэн-охотникэн нымнымык Рыркайпиян Шмидтыкэн районкэн. Гэкэлиткулин
нымнымык Мыс Шмидта, ынк'оры – Пээкик. Ынин ытлыгын гитлин энантомгавыльо колхозык, ынйив – председатель колхозэн Иван Иванович Рэнтыгыргын, орденыльын. Ытля ынин гэк'итпыльэтлин н'эвыск'этин советык нымнымкин Рыркайпиян.
	Кэлиткуплыткук 7-к'ав классык Анна Нутэтэгрын'э гакалеткомголен
Анадыркэн педучилищек. Кэлиткуплыткук ынкы гамголен мигчирэтык окружкомык комсомолен.
	1954 гивик Анна Нутэтэгрын'э гакалеткомголен Центральныкэн калеткорак, вальын ЦКак ВЛКСМ. Ныватыльын ярагты гэльулин ытлён
секретаро Чукоткакэн окружкомэн комсомолен, члено Магаданкэн обкомэн комсомолен ынкъам Чукоткакэн окружкомэн КПСС. Августак 1961 гивик
тэн'вытку н'авыск'атгыпы-лыгъоравэтльайпы председателё Чукоткакэн окрисполкомэн, ынк'оры депутато Верховныкэн Советэн СССР гэльулин ытлён.
	Энма – эрму (1961-1970) А.Нут эгрын'э округык нымкъэв гатаран'ленат национальныкэн нымнымыткук. Чукоткак гатваленат лымынкы инэнмэлевэтыльыт, гантомгавленатприискыт «Комсомольский» ынкъам
нынныльын XXII съездэн КПСС, гатайкымголен Билибинкэн атомныкэн электростанция, ганаройвавлен культурагъёляткэн мигчир, мыкын' гэнъэтлинэт авынн'откакыльэпы гыюлмигчитльэт, колхозтэ гэтчылинэт совхозо.
	Правительствокэн делегацияк рээн Анна Нутэтэгрын'э гатвален Японияк ынкъам Францияк. 1969 гивик гатвален ынанъыттъыёлкэн ымыльынотаеквэкэн конференциянвык вагыргыгъет кэлигъюлеткин Эйгыск'ынутэйиквик, э'митлён гумэкэтлин Монреалык.
1970 гивик Анна Нутэтэгрын'э гэкэлиткуск'ивлин Ленинградэты, партиякэн Эквычьыкалеткорагты, вальын ЦКак КПСС. Ныватык гамэгчерымголен ы'ттъыёлкэн секретаро Ольскыкэн райкомэн партиен.
	Игыр Анна Дмитриевна Нутэтэгрын'э нымытваркын Москвак. Ытлён – почетныкэн гражданка Чукоткакэн автономныкэн округэн.

	Гымнинэт йытоткольыт (Калейпы «О моей Чукотке»).

	«Рыркайпияк гымнин ытля ымыльорык унмытывэлю нылгык'ин. Ынн'атал гыпин'эву гитлин. Пэнин чит валтатыльын, тэн'имырэк'ыльын. Титэ Рыркайпияк нантомгавын н'эвыск'этин совет, этъо к'итпэквъи.
	Ытлыгын гымнин нэмык'эй лёнтымн'этвальын. Колхозатык рэмкын, ытлён гэтгымэтлин мигчирэтык.
	К'онпы мургин яран'ы гайыръытвален, нэкэм айвэрэтык. Ымы русильыт морыкы пэнинэт энарагчельыт.
	Пэлк'этык ыммэмы, ытлыгык этъо тэвмэтык, к'онпы ынык нылымн'энайгым. К'ол нинэнтык'ин ынан охотанвэты нинэнлейвык'ин. Еп н'ээккэк'эю тыйгулетык ырыткук, милгэрыткук. Магляльанма мури ытлыгын имыръэнут нэнатвыморэ...
	Анна Нутэтэгрын'э, 1970 гивин'ит».

	Таарон’о гэлгэ н'аргынэн, имыръэнут

	Ынк'эн гатвален эмтэлк'ытын'н'ок к'орагынрэтыльыт. Эвын ныкэлиткук'ин Ватыркак мургин ынинэльын Онымэ. Элек ытлён гэмнун'этлин. Н'элвыл чиниткин ганрагтатлен к'аанматынво анольатыльыт – эргатык чикинъэ имтилк'ытыльылк'ылти чавчыват, ынкъам яральыт к'аанмыёлк'ылтэ, к'элюк' ымалян'эт ытри амыргынан ак'ылявылка
ынкъам эн'элвыльыкэ рапэлянн'ыт.
	Мургин ынинэльэ Кавын'ытона ынкъам к'утырык к'лявылырык нэймитын ы'ск'эк'у – гынкычьын чама эк'эюукычьын. Нинээнн'этк'инэт мургинэт чакэттыт Эйгын'эвыт ытри Тэгрэтгэвыт. Айваръавыплыткок Эйгын'эвытынэ ивнин мургин ынээльын Онымэ:
	– Вай, ытленъюк'эй, к'ынлегын айваръав, – ынкъам йылнин ынк'эн Онымэна. Айваткынык чопъачвэё гэтритлинэт чемынрамавъёттэ кычимэтъулти гачьыма. Ынк'энат роолк'ылтэ н'аргыночьа, кэльэтэ.
	– Чаккэй, мури нэмык'эй мынкычимумык? – пынлёнэн Онымэна.
	– Ев-ев, янор айваръав н'аанцэ к'ынлегын, – ынкъам мынга рыкалыровнэн мачьыттъыёлягты аймакык.
	Онымэ рынрэты айваръав ваамын'к'ачагты тылегъи. О'птырыровагты.
	Тэгрэтгэвытынэ ынкы пынлёнэн Эйгын'эвыт:
	– Ынцак'-ым цэк'ытцын Онымэ рыровагты айванлягъэ?
	Льоё энмэч мэчыйк'унтэтыльын Онымэн Эйгын'эвытынэ ван'эйпынэн:
	– Ытленъюк'э-эй, к'ыетги н'анк'о гайваръавма. Вай ваайын'кы чымче
к'ытцилгын айваръав.
	Онымэ пэлк'ынтэтги. Еп этэн'эймэвкыльин Эйгын'эвытынэ ивнин:
	– Э-э, ынкы к'ытцилгын, нотан'к'ачагты.
	Онымэна кыленин нинъэйвыткульын – рытрилнин айваръав ынкъам пэлянэн. Эймэвык морыкы, чакэтта амъянра налпынрымык понтатъоля ынкъам нивмык:
	– Ынцак'-ым мури нэмык'эй мынцэлюуръумык.
	Ынн'ин мытинмык. Ынак'оры гымнан тымн'ылёнат чакэттыт Тэгрэтгэвыт ытри Эйгын'эвыт:
	– Иа'м гамайынлята айваръав?
	– Ин'к'ун нэмык'эй нык'амэтванат н'аргынэн, кэльэт, тиркытир, имыръэнут. К'элюк' ынк'энат энантомгавыцыт мургин вагыргык, энанк'амэтвавытцыт к'орак, э'митлён игыт моргынан мытэймитын. Ымы мурык инэнъегтэлевытцыт ынк'энат ынкъам ынк'эната коргаво мытылгытцынэт.
	Тан'ымван'эт ымы мэн'к'о нотайпы ляйвыма ынкъам мин'кы нывилык вэты таарон'о гэлгэ н'аргынэн – ынанъыттъыёл ынк'эн роолк'ыля гэнанрамава, галпынра. Ынн'ин итык к'эглынангэт к'элелвын гэтэн'улвэвэ, чимгъут гэтэн'ытвитэ. Гэчичевэ ынкъам мычвынэты гатвата, к'элюк' гыто к'увликэ лён'ытвата, гыролмакы гыныкы гэвинрэтэ ымыльо льоё ынкъам
таарон'о лынъё.
	Иван О'мрувъе.

	Тагазенн’ыльыт – администрация Чукоткакэн автономныкэн округ
Гэтэйкылин Такален’ынвык «Крайний Север»
Тагазенн’ыльын Иван О’мрувъе
Тайкыёттэ 557. Рывъёльавъё 6.

Чукоткакэн автономныкэн округ
«Эйгысӄын» № 8 (58), 31 августык 2007 г.
Тайкыё газетак «Крайний Север»

	С. 1

	Нутэтэгрын’э

	Н'утинйъилгык  гъурэтлин к'ол онмэргыпатыльын авынн'откакыльэпы
лыгъоравэтльан'ав Анна Дмитрневна Нутэтэгрын'э.
	Ытлён гъурэтлин ройыръык гыннигн'ыттыльин нымнымык Рыркайпиян Шмидтыкэн районкэн. Гакалеткомголен поселкак Мыс Шмидта, ынк'оры – Пээкик. Ытлыгын гитлин к'итпыльу колхозанма, ынйив-ым Иван Рэнтыгыргын председателе колхозык. Ытля гитлин члено рыркайпиякэн н'эвыск'этин советык.
	Н'эръамытлын'эн класстэ плыткук Анна Нутэтэгрын'э гакалеткомголен
Анадыркэн педучилищек, ынкы гэнъэтлин комсомолыльо.
	Кэлиткуплыткук педучилищек Нутэтэгрын'э нэтвэн мэгчерынвы окружкомыккомсомолен. Ынн'ингивиткук гэмыкльувылгылин ытлён н'энъянвык ынкъам ынпыянвык рээн, к'ымэл-ым тэн'ыйгуленнинэт ынан вагыргыт, чимгъут нутэтумгин.
	1954 гивик Анна Нутэтэгрын'э гэнн'ивылин калетконво Центральныкэн комсомолен калеткорагты, вальын ЦК ВЛКСМык. Кэлиткуплыткук ынкы ытлён гэльулин секретаро Чукоткакэн окружкомэн комсомолен, члено Магаданкэн обкомэн комсомолен ынкъам Чукоткакэн окружкомэн КПСС. Августык 1961 гивик гэльулин председагелё Чукоткакэн окрисполкомэн, ынк'оры – депутатъо Верховныкэн Советэн СССР, ынк'эн тэн'вытку гэльулин н'эвыск'эт-лыгъоравэтльан'ав.
	Нутэтэгрын'э энма председателё окрисполкомык (1961 -1970) округык нымкъэв гатаран'ленат национальныкэн нымнымыткук. Чукоткак тэвмэчынкы мыкэльу гатваленат маляврат, ынкэкинэт мигчитльэт. Лымн'э гантомгавленат приискыт «Комсомольский» ынкъам нынныльын XXII съездэн КПСС. Тэкэм ытлён энма эрму гатайкымголен Билибинкэн атомкэн электростанция, аройвын' гэнъэтлин культурагъёляткэн мигчир, гэмкэтлинэт гыютльэт имырэк'ык авынн'откакыльэпы. Мачымыльо колхозтэ гэтчылинэт совхозо, к'ымэл-ым аройвын' гэнъэтлин сельскакэн хозяйство округэн.	Правительствокэн делегацияк рээн Анна Дмитриевна Нутэтэгрын'э гатвален Японияк ынкъам Францияк. 1969 гивик гатвален ы'ттъыёлкэн ымнотаеквэкэн конференциянвык, мин'кы вэтгаво гэлгылин каленыйголяквыргын варатык Эйгыск'ыкин. Конференция гэмигчирэтлин Монреалык. Ынин доклад натан'палёмтэлын к'улинутэльэ.
	1970 гивик Нутэтэгрын'э гакалеткомголен Ленинградык, Эквычьыкалеткорак, вальын ЦК КПСС. Ныватык гамэгчерымголен ы'ттъыёлкэн секретаро Олакэн райкомэн партиен. Лымн'э гэмигчирэтлин Беринговкэн райисполкомык.
	Анна Нутэтэгрын'э гинэнпиривлин ордена Трудового Красного Знамени, итыркын почетныкэн гражданино Чукоткакэн автономныкэн округэн, Ынангэтэйкылин юликэл «Тытвыркын гымнин Чукотка» – лыгъоравэтльэн ынкъам русильин йиле «О моей Чукотке».
	Анна Дмитриевна Нутэтэгрын'э игыр нымытваркын Москвак.

Виилыгтык льуркыниткы: Анна Дмитриевна Нутэтэгрын'э (гынунык),
эрым сельхозуправлениен Анадырюкэн муниципальныкэн районюн Алексей Выквык'ай ынкъам депутат Думы Чукоткакэн автономныкэн округэн
Константин О'мрынто. Ынк'эн ытри ан'ан'ыткома Анадырык августык.
	Виилыгтын Иван О'мрувъен.

Сегодня в номере:
В августе родилась первая женщина-председатель Чукотского окрисполкома Анна Нутэтэгрынэ – 1с.
Василий Ятгыргин. Повесть «Судьба мужчину нё балует»  – 2, 3 с.
Евангелие от Луки – 4 с.

	С. 2

	Ятгыргын
	А’ачек гавантолен а’к’авагыргэпы

	Пан'ъэвн'ытома, «илгыпыльын» мэгчерынвэты эквэтгъи, мин'кыри
к'ун ыннын'ыттыгыргын пэтле моольылк'ыл чама-ым ытлён гантэнмавлен инэнрэск'ивэтыльу турыпкитльэк мигчитльэк. Ынк'энат мигчитльэт ныетк'инэт эмэлек, ынк'эната-ым ырыкы нытэйкык'инэт манэграт. Нымкык'инэт ырык рээн етыльыт нык'ыск'ычевк'инэт.
	К'эргынкаавына йъонэн турыпкитльэн пароход. Тан'ымыльо нымытвальыт Таннын'базакэн ан'к'ачормык нъатчак'энат торыпкэтльагты.
	Лыгэн рыпкиритинэн'у К'эргынкаавына гамгаманэграгты нэнаянотыльатк'энат турыпкитльэт. К'лявылтэ янран' вальык манэграк нинэнрэск'ивэтк'инэт, н'эвыск'этти нэмык'эй янран'. Ройыръыльыт ымы янран' омрак нынрэск'ивэтк'инэт.
	– Титэ ытлён рэвулк'ытвигъэ? – к'ол турыпкитльэн пынлёгъэ
К'эргынкаавына.
	– Энмэч эмгынунныкириръугъи. Эвын н'утку июнык этлы
эвулк'ытвикыльин, вытку августак раволк'ытвэн'н'огъа.
	Ынин вэтгавтомгын ытръэч рилпынтэтгъи, ынк'оры эквэтгъи ыныкы
рытэнмавъёгты манэграгты.
	К'эргынкаав ымныкэрэт гамгаманэграйпы лейвыгъи. Ыттъыёлкэнат
пыкитльэт энмэч гэнымэвлинэт, турыпкитльэт-ым к'амэтварак' нык'амэтвак'энат. Вытку инъэ К'эргынкаав плыткугъи инэнрэск'ивэтык.
	Лыгэн эйылк'эткэ К'эргынкаав эквэтгъи таннын'ынвэты. Ынкы ытлён
тумгэ нъатчак'эн. Моогъэ пэнинэмил вальын мигчир, к'ынур к'онпын'кэн:
гэнльогыргын, рэвыгыргын гин'ык, ин'к'ун киткит нымкъэв вак ыннээн, ымыльо ы'ныныгъевынэт ыннын'ыттыльыт.
	К'ол гитлин кытамамнон'гыпы галгэйъакытыйгыръолен, рыпэт ымы эмнун'кы вэтчак нылвавк'энат. Нак'ам колё галгэнныръочгатлен. Ытръэч-ым мин'кыри нитынэт, наранлыплянн'ынат, нак'ам лыгэн вак ыннээн нэрэтрилн'ын. Бригадир Семенов вэтгатгъэ тантэнмын'атынво.
	– А'тав мынрэлк'ынн'ымык гэн'эты. Ыннээн мытрэтрилн'ын, ынан н'илгын эвнэтрилкэ, – иквъи бригадир.
	Амнон'гыпы гэнтагнэты нытвэтытвак'эн тэгмэчынкы ынкы у'мэльын танн'ын'элгын. Ынк'эн н'илгын нытвэтытвак'эн эвын яанво кытыйгык гинльуск'ивык.
	Тыляма гэн'эты нымкылен'у н'илгын нынрык'ин, ытръэч-ым кытыйга нинэнэн'ъэчевк'инэт, ыргынан ы'твъэт мэткиит нъарэк'эн. Гин'ык
пыкэрын'ок этъо ран'ъачавын'онэнат чама пыльыльын кытыйгык нывинрэтк'ин. Гин'ык пыкирык, ы'твъэт лыгэйк'ытчогъэ чывачгынлек.
Тумгыт инэтрилетгъэт, К'эргынкаав-ым кимылтэтгъи, к'оныры-ым ынин лелелгын гаквален.
Лыгэн эвыр ынкы К'эргынкаав, к'ынур выквылгын мэмлычыкогты
эргээтгъи, нак'ам гин'ык эвыча гатален. К'эргынкаавын увик к'ынур микынэ нэнагтаймэтк'эн, нак'ам нылгипиркылетк'ин. Мынгыск'откогъэ. Люур риннин гин'ынгин'. Лыгэн гырголягты гэн'ъеквэ гылегъи. Кэтэм гэн'чьомыткынгыпы пинтык'этгъи, мин'кы нытвак'эннылгинымэйын'к'ин гэн'ыпгылгынтан'н'алк'эвын' вальын.
	К'эргынкаав н'ыпэ гъи гэн'ыпгыткынэты, ынкаткыныктан'вакъогъэ,ымын' гыткат рыгырголявнэнат пыгыткынэты. Выткутан'вакъок лымынкыри лылепыткугъи. Тумгыт льунинэт. Ытри нытэвыльатк'энат о'рамнон'эты, ытръэч-ым вэнлыги кытыйга нэнанлыплятк'энат. Нылек'инэт выквэчгатычьата. Выквэчгытвама, ныпан'ъэвн'ыток'энат.
	К'эргынкаав пычегтыва гъэ. Памъят рыкавравнэнат. Рыкавравыплыткок, пылягтыгъэ, эвыр-ым егыт омаквъат. Мачтан'ын' ван'н'огъэ.
К'ынвэр амгынотъылёръогъэ. Панэна тумгыт тылек нылвавк'энат. К'эргынкаав гак'эвъян'н'олен. Ынан кэтъонэнат мачвэкарманык вальыт таак'ат ынкъам милгымил. Уккэнчин рырылвын'торавнэн. Эвын милгымил ынкъам таак'ат ныкырык'инэт.Таак'огъэ. Эвыр-ым малёмавыльын пэран'н'огъэ.
	Таак'ат ынкъам милгымил ныкыргъэв гатваленат, мин'кыри к'ун
уккэнчи мимле гантымлятлен, нак'ам пэтле гэмпэлин, ынк'эната ымын' выюнтык гэкимылтэтлин.
	Ы'твыльыт нэймэвк'инэт, ытръэч-ым мэрынрэк'эй. Тэркырама,
ы'твыльыт пыкиргъэт гин'ык. Лыган ынн'ин ымын' люн'ынгинльутэ
н'ыпэск'иквъэт.
	– Вынэ ванэван мынивмык – гыт рэегтэлгъэ, нычимгъумури: этаны
пылк'этгъи, мин'кыри-ым гэнчыкогты гэчыпъэтигыт, – нивк'инэт тумгыт,
к'амэтвама.
	Нэмык'эй К'эргынкаавына томыкы тывнэн гэнчыкотгыргын ынкъам
ынк'о пэнтык'атгыргын. Ынн'ин вальын вагыргын К'эргынкаавын гатвален паан'н'ок мигчирэтык Н'ирэк'эвкин таннын'базак
(Въэн' вытгырык).
Эмк'ынэлек н'инк'эгти галымн'эната н'алвыльэты ынпыянвык, ин'к'ун ынкы ытри нэмык'эй нык'орагынрэтыркынат, нырэйгуленн'ыркынэт имырэк'ык. Чама нак'ам ынкы ынн'атал гэтъивчимгъунн'этэ. Эвын еп н'иныльу вама кытоор ыргынан чит эн'ъэлю гэлгылинэт чавчывэн вагыргыт.


	С. 3

	Ыннын'ыттыгыргын ныплыткон'н'ок'эн. Плантэ ганкытвылянвын'оленат. Нылек'ин ы'лён'эт К'эргынкаавын, э'тгъуу лынъё, ы'лён'эт Въэн'эты рагтыкэн.
	Еп кыткытык, таннын'ынвэты тэнмавма, гантэнмавлен, ин'к'ун
К'эргынкаав тэннын'ыплыткунэн'у нэрэтрилн'ынярагты. Ынк'эната ытлён
нык'итпыльэтк'ин, нылгэкытрэватк'эн мигчирэтык, пэтле рэльугнин ы'лгу
лынъё н'эвыск'эт. Гин'ытгинрэтгъэт. Ытръэч нъатчак'энат пъальыт гин'ыт. Ынн'атал К'эргынкаав ныченрыгчатк'эн. Ыныкит ытлён нэнъивын: к'ымтогэ ганкэма мигчирэтык, эвыр ытлён нъымигчирэтыркын, кытвыл эк'ылпэ нъырагтын.

	Нэмэ мэйн'эннымык

	Гин'ыт ымрэвля нэнтынэт. К'эргынкаавына ымыльо, эвиръыткут,
п\рэёттэ базайпы, нинэйылк'инэт. Конторак ынин пэрэёлк'ылтэ мынгыквыт етъан' нытчык'инэт.
	Манэт пириплыткук, К'эргынкаав Въэн'эты эквэтгъи. Въэн'айк'аеты
тыттэтык, льунинэт Въэн'кэнат ярат. Нинэгитэк'ин к'алетлы
к'ытрыткынык вальын нымным, мин'кы ытлён гэмэйн'этлин, нинэгитэк'ин чиниткин колхоз, мин'кы ытлён турмэйн'этык гамголен мигчирэтык.
	К'эргынкаавына кэтъонэн чиниткин вагыргын, въэгыргын ытлыгин
ынкъам ытльэн.
	«Рэк'улым к'ырым игыр мыгагчавык базагты, –  нычимгъук'ин
К'эргынкаав, – к'эйвэлым ымныкэрэт Верана к'ача травакъотвагъа».
	Кытур бюрок райкомэн комсомолен, мин'кы К'эргынкаав нитк'ин члено, ынан вытку льунин н'эвыск'этк'эй Вера Тутъын'э. Ынн'энъылё ытлён
ныпирик'ин комсомолеты. Пылытъымыльын, ныгтин'к'ин н'эвыск'этк'эй,
льулк'ыл ынкъам лылет пылчемгъогты ныпэрак'энат.
	Льунэн'у ынк'эн н'эвыск'этк'эй, К'эргынкаав унтымкэ гэнъэтлин.
Амынан Вера ынан нинэльук'ин, ымын' вэтгавыльыт мачванэван нывалёмнэнат.
	Вера н'ыркычеты ныльонатчын'атк'эн, э'квырга-ым К'эргынкаавына лылепык нырэмыннун'к'ин.
	– Вера, ивкэ, бюро пылыткук, мынкинонтамык, – К'эргынкаавына ивнин чевмыпан'ъэвн'ыток омаканма.
	– Тъарычьэты кино ратвагъа?
	– Мынгытычьэты вулк'ытвик.
	Ынн'ин Вера ытри К'эргынкаав томгыльатын'огъат, ынк'оры
ы'лгыльатгыргын моогъэ.
	Ынкатагнэпы а'нытымн'этвак К'эргынкаав вулк'ытвик Въэн'эты
галк'ытын'олен ынкъам н'энку гайвэрэтыльатын'олен.
	–  К'ылеркын, к'ырагтыгэ, ылён эргатык рэкимылтэтгъэ мигчирыск'ивык, – нинивк'ин Верана ытлён. Ытръэч-ым ытлён, к'ынур рэк'э а'рэё, мэткиит нэквэтк'ин.
	К'оныры-ым к'ол нитк'ин чинит Вера К'эргынкаавына нырэмкичик'ин,
энмэн-ым «ныкырвэнток'эн», эвытлым «инэтэск'ивыльын» ынк'о нытак'эн.
	К'ол рыннин К'эргынкаавына, акватын'ок таннын'базагты, пынлёнэн:
	– Ринэтэкэлин'ыркын?
	– Ии, ытръэч-ым экэлигъюлеткыльигым, – н'ыркылеты татлын'ыткогъэ
Вера.
	– Ынан волк'ытвэкалеткорак к'ыкэлиткуги. Кытвыл тъэр букват гыюлетинэн'у к'ытакален'ын'огэ, ынн'ин этгъульэтык мытрапаагъа.
	– Эвын тыленъеп ытлён нытэгъэн'к'ин, ин'к'ун ныкалеткомгон Вера. Ытлён нывэннэтк'ин калегъёлянвэты ынкъам такален'ыльэты. Игыр этъо майын'кы тэгъен'у нинэлгык'ин калеткогыргын, ы'лгыльэткин вэтгавыт тан'ытвы ытръэч кэлитэ.
	Игыр К'эргынкаавына Въэн'эты тыляма карманык нинэнтык'ин кэликэл Веран.
	К'эйвэ к’утти вэтгавыт, Веран калеёт, люнтэнчичевэ нинэнтык'инэт,э'квырга-ым ынан лыги нинэлгык'ин, ин'к'ун ынк'эн ыргин ы'лгыльатыргын. Ынк'эн ы'лгыльатгыргын микынэ а'к'анпалк'ынтавын, ымын' а'к'эткан' вальын.
	К'эргынкаав н'айк'алетлы ы'ск'агтыкота кан'калятын'огъэ. Авынъыск'агтыткогты ытлён нывилыск'ычетгъи, мин'кыри к'ункытльота рыннин ыныкы рамыннон'эты лылепыльын Вера.
	– Вера?
	– Ии.
	– Нырэк'игыт н'утку?
	– Ныягнагэчейгым. Эвын нивигым: игыр Яша рэетгъэ.
	К'эргынкаав Верана Яшано нинъэйн'эвк'ин, мин'кыри к'ун ы'лгу лынъён ымын' нынны тан'эты вальылк'ыл, нынны-ым Яков, Верана гитэтэ, ынантан'ычьын.
	Яшана Вера мынгэпы пиринин ынкъам н'айыткынэты рыкытгынтавнэн. Н'айыткынык ивнин:
	– Вера, ытръэттэгын, ы'лгу тылгыркынигыт, к'ырым лымн'э игыр мынъынръанмык, к'онпы чеэкэй мытратваркын.
	– Вачак' гымнин мынгылгын к'ымэк рылыпъэтын, эчгэттытыляма, – рамыннон'эты татлыгнэн Верана.
	К'эргынкаавын линлин' нилюльэтк'ин, рыпэт мэлывйиръэлетыльын. Ынан Вера тин’унин ынкъам тэн'вытку уквэннин.
	– Н' утку к'ээк'ын тылвын'ирэмури мынвакъотва, энмэнк'ун ытръэч
тылвын'ирэмури нытваморэ.
	– Ии. Ытръэч мин'кыри тылвын'ирэмури мытратван'н'о –  эмн'очгыргын?
	– Гым ванэван эпакын' ынн'ин мивык, ытръэч игыр гынык к'ача тан'амгымнан тыратваркын, амгынан тырэгитэркынигыт, тырапалёмтэлыркын гынин выентогыргын.
	Ынн'ин ылгыльатэты тотъывэтгавчетыльын авъеткынка нэнапалёмтэлк'эн Верана ынкъам чиниткин ылпылгын К'эргынкаавына
ылпык нинэнытрувк'ин.
	Ымын' лён'этлята, К'эргынкаав чиниткин колхозык мэгчератын'огъэ,
мин'кыри к'ун ынкы нымигчирэтк'инэт ынинэт мэйн'эттумгыт, йъэлгытомгыт, йъарат-ым Вера, микынэ Яша к'онпын' чымче ныратван'к'эн. Ванэван лым титэ ынн'ин нытэн'ычьэтын К'эргынкаав мигчирэтык, к'ынур колхозык, мин'кы тэнлыги нинэлгык'ин к'орагынрэтгыргын, ымын' откочьыт-когыргын, эвыр ыннын'ыттыкин мигчир. Ынк'энат мигчитти еп ытлыгэ гэныгъюлевлинэт: К'эргынкаав лён'к'орагынрэтыльын, ымын' люн'уткучьыткульын, э'квырга-ым мигчиру нинэлгык'ин нэмык'эй ы'лгу рытчыё мигчир – ыннын'ыттыгыргын.
	Еп льэлен'кы нымгок'энат етъан' нъэлык ыннын'ыттынвэты. Нынгин'ытлетк'инэт, нытлетк'инэт, рытватынгэн'кэнат вырылк'ылтэ. Итык гитэтэ пэнинэмил базакэнамэл мигчир нытвак'эн, ытръэч чиниткинэмил нывэтгавк'энат.
	Амыргынан н'иныльыт к'ол нитк'инэт русильымил нывэтгавк'энат, к'элюк'-ым нытвык'энат ыргинэт ы'лгыльатгыргыт, русильымил нывэтгавк'энат, ин'к'ун эвнэчичевкэ ынпыльэ. Ытри ынн'инвэт гавыльыт пагчен'эты ынкъам энэчгытэты ныгитэк'инэт ынпыянва.
	Пынлёк ынпыначга, ыргынан нытвык'эн тымн'эръанот элвэльин, ипэ тывъё атчо нылгык'ин, ытръэч вэнлыги ынпыначгыт нычичевк'инэт, мин'кыри к'ун н'эвыск'этк'эгти нычелгыльовк'энат.
	Ыныкит о’равэтльат нымигчмрэтк'инэт, ынкы пэтлек'эй ы'лён'эттэ ынкъам гивин'итти ныгаляк'энат. Ынн'ин Яшана ынкьам Верана гэмо гэлгылинэт галяльыт н'ирэк' гивин'итти. Ытри чеэкэй нынымытвак'энат ынкъам нъатчак'эн ы'ттъыёлкэн нэнэны. Ръэнут ратвагъа – к'лявыл лымэвыр н'ээккэк'эй – тымн'алголяк', кытвыл о'равэтльан, ытрин к'итпык'эвылк'ыл.

	С. 4
	Уйн’э
