Ф. Тыңэтэгын (Тинетев)
                                   Чавчывалымңылтэ
Гэнчичьэтлин ынкъам руссийиле  гэйилыльэтлин  Г. Мельниковына
Рисункыт      гэкэлилинэт Выквовына

С. 5

                                            Рак’аанңаңыльын
	Кэйн'э  ынанмайн'ычавчыв нинэлк’ырирк’ин амрак’аанн'ан'а. Кэйн'э льунин н'элвыл колё нымкык’ин. Кэйн'э йъонэн н'элвылкин этын, нывакъотвак’эн.
	Чавчывата ивнин:
	— Етти!
	— Ии, тыетык!
	Чавчывата пынлёнэн:
	— Рэк’ыск’иквъи?
	Кэйн'э татлыгнэн:
	— Вай-ым гым нырак’аанн'ан'эгым.
	Чавчывата ивнин:
	— Эвыр-ым рарак’аанн'ан'ыркын, игыр гымнин н'элвыл к’ыгынритгын ы’лё ынкъам чымк’ык мыйылгыт н'элвыл.
	Кэйн'э очнэн:
	— Ээй, вынэ мыгынритын!

С. 6

	Чавчывата ивнин:
	— Виин гым мрагтык! Эчги тиркытир  рэмэчивтылетгъэ, н'элвыл к’ынрагтатгын!
	Кэйн'э ивнин:
	— Мин'кы-м яран'ы варкын?
	Чавчывата татлыгнэн:
	— Н'оонко к’энъевчыку.
	Кэйн'э чавчыв ивнин:
	— Таам, вынэ к’ылеркын ярагты, ынан н'элвыл трэгынритыркын!
	Чавчыв рагтыгъэ. Кэйн'ын  н'элвыльык  пэлятгъэ. Кит-кит мачволкытвэн'н'огъэ, н'элвыл аммана тагъян'ын'огъэ. Кэйн'э к’эйвэ чеэкэй нинэрэнтын'к’ин, вэнлии авынраномакавн'эты манан’чергъэ.
	К’ынвэр кэйн'ын анн'энайпыгъэ. К’оран'ы лыгэн чымче рытчыё нэнамн'ылёйвык’эн:
	— Ытлён ръэнут к’ыритйивыркыниткы?
	К’ынвэр к’улилыръугъи:
	— Ытлённ'ын н'элвыл ръэгъи? Нак’ам ымын' вэлер пынлёк гаалёма! Ынн'э тивыркынэт: „Ръэнут к’ыритйивыркыниткы?" Лыгэн и’мпычейвыткуръуркыт, вэлер гататлын'ыткота!
	Кынвэр н'элвыл пэлянэн, чавчыв ярак вальын  йъонэн. Пыкиргъи. Чавчывата пынлёнэн:
	— Н'элвыл э’ми?
	Кэйн'э    татлыгнэн:
	— Анны   тытан'ылвавын   румэкэвык. Лыгэн  гытэквэтгъи, ман’анчергъэ. Ытлён    ръэнут   нылк’ыриркин?

С. 7

Нак’амымын' пынлёк   вэлер гататлын'ыткота. К’эйвэ   нэнамн'ылёйгым; „Ръэнут  к’ыритйивыркыниткы?" Лыгэн   авъеткынка ныкымъыгилиръук’инэт!
	Чавчывата   ивнин:
	— Каакомэй  ынръам, иа’м  пэлян   н'элвыл? Э’рыкур  рак’аанн'ан'ыркын!
	Кэйн'ын  айычгырэтчальатын'огъэ:
	— Мэй, мэй! Эчену   ынн'э    энанмыка!
	Чавчывата    ивнин:
	— Эк’уликэ!
	Кэйн'ын      к’улильыръугъи:
	— Оккой, анны       энанмыркын!
	К’ынвэр     чавчывата   кытгынтыпэнрынэн. Кэйн'ын   гынтэквъи:
	— Оккоймэй. К’ытлыги чавчываварат йъарат ак’аварат!

С. 8

                                          Урэйылк’ыльын
	О’равэтльата рырынгиивнин кэйн'ын. О’равэтльата ивнин:
	— Етти!
	— Ии!
	Кэйн'э пынлёнэн:
	— Ръапын'ыл? О’равэтльата татлыгнэн:
	— А’м, уйн'э. Гынин-ым ръапын'ыл? Кэйн'э татлыгнэн:
	— А’м, ытръэч-ым пэтле трэйылк’этгъэ. Мин'кри-м пэтле ръылетгъэ.
	О’равэтльата пынлёнэн:
	— Титэ-м рэгъеквъэ?
	— Кыткытык. О’равэтльата ивнин:

С. 9

	— Ынк’эн игыр рэйылк’этгъэ, вытку кыткытык рэгъеквъэ?
	— Ии, мин'кри-м гым ымльалян'эт ныйылк’этигым.
	О’равэтльата ивнин:
	— О’тчоймэй, ынн'атал-ым нурэйылк’игыт! Гым ытрэч ныкитэ ныйылк’этигым, эргыръок ныгъевигым. Гыт-ым, кынур въильигыт, ымльалян'эт ныйылк’этигыт!
	Кэйн'ын урэйылк’ык курык н'ыркычаквъэ, льон’атчын'атэты эквэтгъи.

С. 10

                                                           Нутэк
	О’равэтльан нутэк ныйылк’этк’ин. Кэйн'э йылк’ыльын  катамтылянво лыгнин. Кэйн'э йын'отконэн. Йын'откок кыеквъи о’равэтльан.
 Лыгэн илюкэ нытвак’эн о’равэтльан эмъэк’элин'э.
	Кэйн'э эмтэйпынэн о’равэтльан арычгытвальын. Эквэтгъи кэйн'ын, нинимтик’ин о’равэтльан.
	Эмтэма о’равэтльан милгэтгъи. Кэйн'ын рыгрыгык йынымнэн. Рыгрыг кэйн'ин н'ылетылетгъи. Кэйн'э эмтэё о’равэтльан ринтыск’ивнин. Кэйн'ын мэмлеты и’рэгъи. Мимлык чыпъылетгъи, н'ыленн'ылет рыпин'кувнин. Чыпъынтогъэ, к’улилыругъи:
	— Оккоймэй, чан'ыттыгыргын! Мытив гэвъилин! О’равэтльата тъарыгнэн:
	— Вэлер к’ун гынан-ым a’м рак’ычгааркын! Гынтаквыргэгыт, йылк’ынвык рагэлечгааркын гымыкы!
	Кэйн'э э’йн'эвнин о’равэтльан:

С. 11
	— Мэй, тумгытом, к’ыетги!
	О’равэтльан к’ытгъи. Кэйн'э ивнин:
	— Ынн'атал-ым тычен'ыттэтык. Конпын' игыр н’откатагнэпы к’ырым ымын' оттылгын мынрэк’эвыркын, э’тки гынтаквыргын!
	О’равэтльата ивнин:
	— Э’тки! Ымын' гым конпын' тымчек нутэк йылк’этык!
	Кэйн'э ивнин:
	— Таам, вынэ мылеркын!
	О’равэтльата ивнин:
	— Ии, вынэ к’ылеркын! Вэлер чиниткинэт увикит мытынымчеквылгынэт!

С. 12

                                          Тың'эск’ын кайңырак
	Тын'эскын нык’аарэркэн гытгак. Йъороръогъэ, нак’ам эк’эвиръыльын, к’эвъян'н'огъэ. Кайн'ыран льунин, ынкы рэск’иквъи.
	Кэйн'ын рагтыгъэ. Яран'ы йын'откойвын'онэн, чама гыролмэвын'онэн.
	К’ынвэр рылгъэ.
	Тын'эскын кыпчевнэн, эвиръыт тъаётчайвынэнат. К’ынвэр Тын'эскынэ ивнин:
	— А’мын тъылгыргэгыт!
	Кэйн'ын к’улильыругъи:
	— Каакомэй, иа’м гынмыеп ивкэ!
	Кэйн'э пынлёнэн:
	— Мэн'ко етгъи?
	Тын'эск’ынэ татлыгнэн:
	— К’аарэтльэгым, эмк’ивъетэ н'утку тырэск’ивык.

С. 13

	Кэйн'э ивнин:
	— Ээ, опопы-м гымыг рээн к’ыльэлен'итги. Ытрэч-ым вай гым ымльалян'эт ныйылк’этигым.
	Тын'эскынэ очнэн:
	— Ээ, мачынан-ым ымын' гым трэйылк’ылетыркын.
	Кэйн'э ивнин:
	— Эченур-ым ынн'э рыйиткутэ инэныгъевкэ, лыгэн выква эвытлым уттэ левтык к’энаркыплыркын.
	Йылк’этгъэт. Тын'эск’ынэ йылк’ыльын кэйн'ын мэрынрэк’эй рыгрыкгыпы рыеткон'н'онэн. Кэйн'ын к’утыск’ычетгъи:
	— Оккоймэй, ръэнут етгъи? Вэчьым кэлы?!
	Тын'эск’ынэ ивнин:
	— Мэй, аны гымнан тынйиткугыт.
	Кэйн'э ивнин:
	— Гынтаквыргэгыт, иа’м рыйиткутэ инэныгъевыркын!
	Нэмэ йылк’этгъэт. К’олетъылё нэмэ рыгъявын'онэн кэйн'ын Тын'эск’ынэ. Выквылгын пиринин, левтык кыплынэн кэйн'ын.
	Эвыр-ым кэйн'ын валёмгъэ.
	Ивнин:
	— Рэръэн'ыркын?
	Тын'эск’ынэ татлыгнэн:
	— Трарагтын'ыркын.
	Кэйн'э ивнин:
С. 14

	— Ии, опопы к’ырагтыгэ. Н'утку н'эйык рымагты гынин яральыт варкыт.
	Рагтыгъэ Тын'эск’ын. Пыкиргъи ярак. Гак’олема нокватпэнрыгъан, намн'ылён:
	— Мин'кы нытвайгыт?
	— Кэйн'ык рээн нытвайгым

С. 15

                                      Кэйңын ынкъам о’равэтльат
	О’равэтльат рэлку нытвак’энат.
	Люур кэйн'ын рэск’иквъи. О’равэтльата кытгынтыпэнрынэн, оммачайпынэн. Рынэнин н'аргыновты, рытайкаватын'онэн.
	Кэйн'э о’равэтльан рыпирк’ынин ранмыткынык.
	Рэлку вальа о’равэтльата ралкойпы тынпынэн пойга рэнмык тынупэтыльын.
	Мытив кэйн'ын, к’ытлыги о’равэтльан.
	Катам нанк’ык тынпынэн. О’равэтльан тынпыё тъылкамаграръогъэ:
	— Иикыккаа! Йъэлии гым энанмыркын!
	Кэйн'ын и’рэгъи. Кытгынтынтогъэ тынпыткольын ралкойпы. Эвын гэвъилин о’равэтльан, тынпыё нанкык. Кэйн'ын льунин и’рэмйыльын ралкойпы тынпыткольа. А’йн'авъевын'онэн:

С. 16

	— Мэй, к’ыетги! Кэйн'ын энмэч гэвъилин! Ынк’о-м гитэнин въэтвальын о’равэтльан. К’улилыругъи:
	— К’ак’амэй, мытив кэйн'ын тытынпын, к’ытлыги о’равэтльан! Э’рыкур нычимгъуйгым кэйн'ын тытынпын, к’ытлыги о’равэтльан!

С. 17

                                                     Еп  кэйңын эйгулеткэ
	К’ол а’ачек колё никвык’ин, нак’ам мачтотъэты вальын. К’ол рыннин, ытлыгэ кэйн'ыгилийгут рыннин. Ынк’эн а’ачек кэйн'ыгилигъи.
	Тыляма нычимгъук’ин. „А’мын-ым ытлён, вэчьым кэйн'ын нэрмэк’ин!"
	Маёлгык’айык тыттэтгъи. Ельарамкычгын льунин, иквъи: „Каакомэй, вэчым н'отк’энат кайн'ырат! Нак’ам-ым нивк’инэт к’утти о’равэтльат: „Кэйн'ыт нотаск’ыральыт". Кытъаткэ ярат ныппылюк’инэт. Нак’ам нивк’инэт: „Кэйн'ын ымын' н'эйык майын'кын' вальын!"
	Ынкъо-м чемгъотван'н'огъэ. К’ынвэр иквъи:
	— Китак’ун-ым мымн'ылёнат н'уткэкинэт эвыр рантон'ыт!
	К’ол йильэк’эй н'ытогъэ.
	Пынлёнэн:
	— Мэй, гыт кэйн'игыт?

С. 18

	Йильэк’эй еп туръэйн'эвкы авынъайн'аровты рылыск’ычатгъэ:
	— Чи-к-к-к!
	О’равэтльан лыгэн иквъи:
	— Каакомэй, вэлер гататлын'ыткота, йъэлии тэнн'у инэлгыгъи!
	Нэмэ к’ол н'ытогъэ. Нэмэ пынлёнэн:
	 — Мэй, гыт кэйн'игыт?
	Йильэқ’эй рылыск’ычатгъэ авынъайн'аровты:
	— Чи-к-к-к!
	К’ынвэр а’ачекычгын кытгынтакватгъэ. Акватэты иквъи:
	— Каакомэй, ынръам кэйн'э тэнн'у нэлгыркынигым! Опопы мырагтыгъак!
	Ярак пыкиргъи. Ытлыгэ пынлёнэн:
	— А’мто, кэйн'ын тымын?
	Эккэтэ татлыгнэн:
	— Ванэван, э’тки, кэйн'ыт тылвавынат пынлёк. Пынлёк йъэлии тэнн'у нылгигым.
	Ытлыгэ ивнин:
	— Каакомэй, мэвын пынлёта к’ынмыгын кэйн'ын!
	Эккэтэ ивнин:
	— Аны мин'кри-м, гымнан кэйн'ын эйгулеткэ. Ынкъам ынк’эната нэнамн'ылёйгым эмрэйгуленн'э. Нак’ам пынлёк-ым йъэлии нытлыск’ычатк’энат, нак’ам гым тэнн'у нылгигым.
	Ытлыгэ ивнин:
	— Вынэн'ын, к’ыпаа кэйн'ыгилик. Яйвачгыргэгыт,

С. 19

кэйн'э тэнн'у нэлгыркынигыт! Юрэк’  ымын' пипик’ылгэ тэнн'у нэрэлгыгыт, лывавыльэгыт кэйн'ук! Эккэтэ пынлёнэн:
	— Ынръам ръэнут пипик’ылгын? Ытлыгэ ивнин:
	— Каакомэй, ынръам к’эйвэ гэчимгъуйгыт? Ымын' пипик’ылгын эйгулеткэ!
	Эккэтэ ивнин:
	— Китак’ун-ым нэмэ мыкэйн'ыгилик! Ытлыгэ ивнин:
	— Вынэ чамъам рэкэйн'у, мин'кри-м ымын' пипикылгын еп гэмо лын'ыркын!
	Эккэтэ ивнин:
	— Итык-ым вэлер мыпипик’ылгыгилик! Ытлыгэ татлыгнэн:
	— Ээ, китак’ун-ым к’ыпипик’ылгыгили! Экык пипикылгыгилигъи.
	Нылек’ин к’энъевк’эйык гырголягты, кэйн'ын льунин. Чамэтанэн, чымчек’эй рытчынин. К’эгнэвнин, тымнэн.
	Йъонэн, нинэгрулмык’ин. К’ынвэр к’улилыръугъи:
	— Колёмэй, нымэйын'к’ин пипик’ылгын!
	Ынк’о-м ынн'ин энвэнн'ыкэ рэмтэйпын'ын'онэн. Лывавнэн эмтэйпык. К’ынвэр пэлянэн. Акватэты иквъи:
	— Колёмэй пэпэк’ылгычгын нитчык’ин! Ярак пыкиргъи. Ытлыгэ пынлёнэн:
	— А’мто, пипик’ылгын тымын? Эккэтэ татлыгнэн:
	— Ии, тынмын, кытъаткэ тылвавын эмтэйпык—колё

С. 21

Нитчык’ин, к’оныры колё нымэйын'к’ин, к’ынур маёлгын!
	Ытлыгэ ивнин:
	— Ынръам ынк’эн к’эйвэ, этлы к’инэтэмъюн'? Алымы пипик’ылгын гымнан ымын' яатрылга тъынилгитын!
	Эккэтэ ивнин:
	— Аны колё нымэйын'к’ин, нак’ам колё к’эргыльычгын, к’ынур ныглёльычгын. Ымын' гыткачгыт нъомк’энайн'ыт, ымын' у’муттык омын' вальычгыт!
	Ытлыгэ ивнин:
	— Вынэ ынк’эн инэтэмъюнйивыркын! Гымнан люнльутэ тынтын гынник у’муттымил омгыткаяальын!
	Эккэтэ ивнин:
	— Ивкэ к’ун-ым мынйъогъан, ынкъам к’ыльугын!
	Найъогъан. Пыкиргъэт тымкайн'ык.
	Ытлыгэ экык ивнин:
	— Каакомэй, вынэ к’ырымэн пипик’ылгын, вай кэйн'ын!
	Экык иквъи:
	— Каакомэй, нак’ам нивк’инэт: „Кэйн'ын ымын' н'эйык майын'ы'н' валmын.
	Ытлыгэ ивнин:
	— Вынэ н'откэн кэйн'ын, игыр к’ыйгулетгын!
	Эккэтэ очнэн:
	— Ии, вынэ игыр тыйгулетын кайн'ычгын. Ытрэч-ым пипик’ылгын тытчын эйгулеткэ. Итык кэйн'ын тыйгулетын!

С. 22

	Кэйн'ын нэнвэнн'ыгъэн ынкъам нанрагтатын. Ярак пыкирык, эккэтэ ытлыгын ивнин:
	— А’мын ръэтитэ пипик’ылгын трэйгуленн'ын?
	Ытлыгэ татлыгнэн:
	— К’ырым игыр, ыннэнныкитэ к’ыйгулетгын пипик’ылгын !
	Эккэтэ очнэн:
	— Ээ, итык-ым рак’ылк’ыл эвнэйгулеткэ. К’оныры-м лыгэн итык к’ырым вэтгавтомго мылгын. К’эйн'ун йъэлии тэнн'у рэналгын'огъа! К’ынур айвэ кэйн'э, лыгэн итык н'ыркычгыргын

С. 23

                       Пипик’ылгық’эй       чавчывалявтыткынык
	Чавчывачга н'эргэрык ы’лё н'элвыл яргыткынык нинэнлийвык’ин. Пипик’ылгык’эе йъонэн. Чавчывачгын нытвэтчатвак’эн.
	Пипик’ылгык’эе яалейпы чамэтаннэн, ынк’о-м чавчывайн'ык гыткаеквэ тыттэтгъи, лявтыткынык вакъогъэ.
	Чавчывачга гэмо нинэлгык’ин ыныкаткынык вальын пипик’ылгык’эй. Пипик’ылгык’эе лявтыткынгыпы пынлёнэн:
	— А’мто, нитчигым?
	Чавчывачгын пынлёк лыгэн н'алгылегты лылепыткуръугъи. Чавчывачгын эквэтгъи н'алвылын'к’ачагты. Пипик’ылгык’эй ынык лявтыткынык нывакъотвк’эн.
	Пипик’ылгык’эе нэмэ пынлёнэн:
	— А’мто, еп эпэн'ъивэткэ?

С. 24

	Чавчывачгын пынлёк лыгэн яалегты таалгылятыск’ычатгъэ.
	Ынк’о-м иквъи:
	— Ытлён ръэнут вэтгавчерыркын? Пипик’ылгык’эе ивнин:
	— К’оо, ытлён ръэнут?
	К’ынвэр чавчывачгын авынк’олельыровты гыролмыс-к’агтыткольатын'огъэ:
	— Мэй, мэй, мэй! Ытлён тырэк’ыркын? Ръэнут вэтгавчерыркын?
	Пипик’ылгык’эй кэн'кэлетгъи чавчывачгэпы, ынк’о-м чавчывачгык ы’ттъыёча вэтчагъэ. Ынк’о-м чавчывачгын ивнин:
	— Ытлён рэк’ыркын, к’улильыльэтыркын? Чавчывачгын вэтчаск’ычатгъэ, нак’ам к’ымэк нытлепинтык’этк’ин лылептилыльэтык. Ынк’о-м равэтгавн'ын'огъэ:
	— Вай-ым э-э-э-э... аны вай-ым э-э-э-э... Пипик’ылгык’эе ивнин:
	— Аны, эк’ылпэ к’ывэтгавыркын! Чавчывачгын пин'куск’ычетгъи, ынк’о-м нэмэ равэтгавн'ын'огъэ:
	— Мэй, вай-ым, вай-ым э-э-э-э... к’ыпалёмтэл, ытлён мэн'ин э-э-э-э... у’рин'ан ныръэк’ин?
	К’ынвэр пипик’ылгык’эе кытгынтыпэчаск’эвнэн. Акватэты иквъи:
	— Каакомэй- ынръам гэръэлин чавчывачгын ёргымтакычгын!

С. 25

	Чавчывачгын ынкы тымн'амынан панэна нырамн'ылтэлн'ыльатк’эн:
	— Э-э-э-э... ытлён вай ръэнут э-э-э-э... К’ынвэр эквэтгъи. Акватэты иквъи:
	— Э’тки, опопы к’ырым мытвын!

С. 26

                                            К’аарэтльэн  риң’энэң’
	К’аарэтльан колё гэлгипэнъ'ивэтлин. Яран'к’ачагты пэлк’ынтэтгъи, нылвавк’эн тылек. К’ынвэр вакогъэ. Люур тилмытил льунин рин'эмъетыльын. Э’йн'эвнин:
	— Рин'энэн', к’ыетги!
	Тилмытил к’ытгъи. К’аарэтльаята ивнин:
	— Ръапын'ыл?
	— А’м уйн'э.
	Тилмэ ивнин:
	— Гынин-ым ръапын'ыл?
	К’аарэтльата татлыгнэн:
	— А’м ытрэч-ым гыт гымнан ивкэ рин'энэн'эну мылгыркынигыт!
	Тилмэ татлыгнэн:
	— Эвыр-ым тэгъен'у ринэлгыркын, рин'энэн'эну к’инэлгыги!
	К’аарэтльата ивнин:

С. 27

	— Кытъаткэ, мин'кы травакъогъа?
	Тилмэ татлыгнэн:
	— Этык’ун к’элелвынчыку чамъам?
	К’аарэтльата ивнин:
	— Вынэ, мэчынкы! Китак’ун мравакъон'гъак!
	Тилмэ йыкыргын раан'кавнэн. К’аарэтльан о’равэтльан ратлын'ылятын'огъэ тэлмыйыкыргэпы. Лываквъэ рылык. Тилмытил чимгъугъи. Ынк’о-м иквъи:
	— Китак’ун, ынръам гыткагты к’инэнрэтги!
	К’аарэтлmfн иквъи:
	— Ээ, вынэ к’эйвэ!
	Гыткагты инэнрэтгъи к’аарэтльан, тилмэ рырин'эвнин. Тилмэ рэн'амъянма к’аарэтлmfн нэнамн'ылёк’эн:
	— Мин'кэтэ мынлеркын?
	К’аарэтльата нинэныгйивэтк’ин:
	— Н'откэн вээм гырголягты.
	Тилмэ к’аарэтльан рыпкирэннин ярак. О’равэтльат н'ыторъогъат. Тилмытил ваъогъэ. Аръаля к’аарэтльан намн'ылён:
	— Ынръам ынк’эн ръэнут?
	Татлыгнэнат:
	— Вай-ым гымнин рин'энэн'!
	Ынык вэтгавма тилмытил рин'эгъи. Вэтгавыплыткок гитэнин тилмытил, эвын уйн'э. К’улилыръугъи:
	— Оой-оой, э’ми гымнин рин'энэн'? Мин'кы атчыгъэ?
	К’ырэтъевын'онэн гамгатымкыгэн'гыпы. Нак’ам нык’улильыръук’ин:

С. 28

	— Э’митлёнайгыт гымнинэйгыт рин'энэн'эйгыт? Ымныкэрэт к’ыриннин тымкыгэн'гыпы. К’ынвэр лыгипэн'ъивэтгъи. Рагтыгъэ, йылк’этгъи. Кыевкы намн'ылёгъан:
	— Э’ми гынин рин'энэн'? Ивнинэт:
	— Ръэрин'энэн'? Никвъэн:
	— Айвэ-ым гынин еткин. Татлыгнэнат:
	— К’оо, гымнан эйгулеткэ! Никвъэн: *
	— Нак’ам-ым айвэ рэк’э етгъи гыт? Ивнинэт:
	— К’ун уйн'э гымнин рин'энэн'! Рэк’ыльэтыркынитык пынлёльатыркынэтык!
	Никвъэн:
	— Ээ, а’м рак’ылк’ыл, к’оныры-м к’ырымэн рин'энэн', ынк’эн тэлмычгын! Рин'энэн' пылвынтэн, микынэ а’к’анчемавкы вальын ымын' мъэмитэ! Тилмытил-ым ымын' уттэ кыплык рэлевтычимэты!

С. 29

                                   Риң’энэң’  ынкъам Тың’элк’ут
	Тын'элк’ут ваамъеквэ ныгалгагэлек’эн. Рин'энэн' выргыргын'огъэ. Палёмтэлын'огъэ Тын'элк’ут. Гырголягты лылепгъи. Ынык гыргоча рин'энэн' нырин'эмъетк’ин. Льунин, иквъи:
	— А’мын тытэн'эт, ръанотайн'ын? Нак’ам э’йн'эръуркын. А’мын тытэн'эт энанмыркын! А’тав н'утку мыпирк’ык.
	Ынкы пирк’ын. Эчги  амэчатгъэ рин'энэн', Тын'элк’ут иквъи:
	— К’эйвитык амэчатгъэ, вачак’-ым эк’ылпэ мрагтыркын. Кытъаткэ вэчьым мин'кы атчыгъэ. К’эйвэ-м мачынан мрагтыркын. Ынан эвыр рэнапэнрын'огъа, мык’улильыръук. Юрэк’ тъагтатын к’улитэ!
	Эквэтъи ярагты.
	Пыкиргъи ярак, пын'ылтэлын'огъэ:
	— Гымнан игыр тыльун ынн'атал-ым нымэйын'к’ин

С. 30

тэлмычгын! Нак’ам колё нык’улильыръук’ин! Вэлер-ым тыпкирык! Йъарат гынмыл нылгиегтэлк’ылгилюйгым, нивигым—игыр-ым тывъиркын!
	Ытлыгэ ивнин:
	— К’эйвэ гэчимгъуйгыт? Рин'энэн' тилму рытчын!
	Тын'элк’утынэ ивнин:
	— Эвн'ан рин'энэн'?
	Ытлыгэ татлыгнэн:
	— Ии, игыр к’ыйгулетгын ынк’эн рин'энэн'!
	Тын'элк’ут тэнн'ыск’иквъи:
	— А-а-а-а! Какамэй, рин'энэн'  э’к’элин'у тытчын! Игыр-ым тыйгулетын рин'энэн'. К’онпын' игыр н'откатагнэпы к’ырым э’к’элин'у мылгын'он рин'энэн'!

С. 31

                                         Инэнымчевыткульын к’аанмата
	Чавчывата ванэван ныгынриннин льэлен'кы н'элвыл. К’ынвэр ыныкк’ач нымытвальын о’равэтльан иквъи:
	— Китак’ун мынмыск’эвын к’ол к’оран'ы, юрэк’ ынн'ин рытык нъымчен ынкъам н'элвыл нъыгынрэтын'онэн!
	Чавчыв н'алвыльэты к’ытгъи эргыръок. К’аачыкойпы ляйвыма льунин о’равэтльан нинэвэнн'этк’ин. Йъонэн. Инэвэнн'ыльэ ванэван ныльунин ыныкы тылельын чавчыв. Чавчывата пыкиринэн'у ивнин:
	— Оой, унмын'ан-ым иа’м ынк’эн тымын!
	Инэвэнн'ыльэ ивнин:
	— Эк’уликэ, гынтаквыргэгыт, энмэч к’ывинрэтыркын инэвэнн'этык!
	Чавчывата ивнин:
	— Ээй, вынэ мынвинрэтгыт,ытрэч-ым иа’м рэквыт тымын унмын'ан-ым?

С. 32

	Инэвэнн'ыльэ ивнин:
	— Мин'кри-м нивигым—ынкъам нымчен, мачынан н'отк’энмынмыгъан. Ынкъам нынпаавнэн эмн'элвыл рытык.
	Чавчывата очнэн:
	— Ээ, вынэ к’эйвэ, к’ырым игыр эмн'элвыл мынтын'он. Мачынан ынк’эн тымын. Йъарат-ым у’рин'ан и’ны варкын, ынк’эн майн'ыа’к’ален'гыргын. Нымкык’ин к’оран'ы ранмыткон'ынэн

С. 33

                                                        Ныгыттэк’ин
	Тэленъеп к’ол о’равэтльан ганымытвален. Колё ныгыттэк’ин, чама колё ныръык’ин! Ынкъам лыгэн Тэмъюн'ыткуръэну нылгык’ин.
	Ытлён к’ол итгъи нылек’ин ваамгырголягты. Киткит ныйн'этк’ин.
	К’ол о’равэтльан рырынгиивнин. Тэмъюн'ыткуръэнэ пынлёнэн:
	— Мин'кри нылейгыт?
	— Вай-ым ныгынникгилийгым. Тэмъюн'ыткуръэнэ ивнин:
	— Н'отк’эн ваамк’алетлы к’эквэтги! Н'утинвээмык эвыча гыныкы нъатчак’эн тыльун кэйн'ын.
	Гынникгилильэ ивнин:
	— Вэчьым инэтэмъюн'ыркын? Тэмъюн'ыткуръэнэ ивнин:
	— Аны, ванэван мытэмъюн'гыт!

С. 34

	Тэмъюн'ыткуръэнэ пынлёнэн:
	— Гынан гымнин нынны лыги? Гынникгилильэ татлыгнэн:
	— Ванэван!
	Тэмъюн'ыткуръэнэ ивнин:
	— Нак’ам-ым иа’м мэтиву инэлгыркын? Гынникгилильэ ивнин:
	— Ээ, вынэ гынин нынны гымнан лыги! Тэмъюн'ыткуръэнэ пынлёнэн:
	— Микигым-ым? Гынникгилильэ татлыгнэн:
	— Ынк’эн-ым Тэмъюн'ыткуръэйгыт! Тэмъюн'ыткуръы э’к’эчьуск’ычеквъи, вэвральатын'огъэ.
	К’ынвэр иквъи:
	— Ытлён рэк’ын ивыркын? Н'ыркычгыргэгыт! Титэ гэйгулетлин гымнин нынны?
	Гынникгилильэ татлыгнэн:
	— Ынк’эн-ым тычичевыркынигыт—рэтэмъюн'ыткун'ыркын гымыкы!
	Тэмъюн'ыткуръы еп аплывэтгавка гынтэквъи. Лыгэн акватэты иквъи:
	— Колёмэй ынръам, о’равэтльан кывчемгольын! Гынникгилильэ гынтэвтылельын нинивк’ин:
	— Каакомэй! Ынръам гэръэлин о’равэтльан? Колёмэй танн'аквыргын! А-а-а-а! А’мын эналваквъэ тэмъюн'кы!

С. 35

                                                         Калготкэльын
	К’ол рэмкычигъи рамкэты. Пыкиргъи рэмкык. Никвъэн:
	— Етти!
	— Ии! Намн'ылёгъан:
	— Ръапын'ыл?
	— А’м, ытръэч-ым гым нычимгъуйгым: этъым гым гамгъоравэтльак гыттан' вальэгым.
	К’утиинэ ивнин:
	— Нырэк’ын-ым мынгыттэчит, эргатык нэмэ к’ыетги. Эченур н'ачын'кэн ръэт ятэты к’ыркылегын.
	Гыттакалыръольын рагтыгъэ. Эргатык к’ытгъи гэкэн'э. Н'ачын'кэн ръэт кыленин. Ръэтык льунин калеплякылгыкай. Ынкы ныпэрк’ытвак’эн гыттакалыръоё. Рычичьэтыплыткунин пылякылгык’ай гыттакалыръольа, эквэтгъи.
	Пэрк’ытвальа ынкы, пылякылгык’ай эк’ылпэ рыльэтэннин к’олеръэтэты, нэмэ ынкы пирк’ыгъи. Гыттакалыръольа

С.  36

нэмэ льунин пэнин пылякылгык’ай к’олеръэтык. Льунэн'у к’улильыръугъи:
	— Каакомэй, гынмылкинын тантакалгын! Вынэ мыгтын гынмылкин н'отк’энына такалго!
	Йыннэн чейвэ, к’аат ынкы вуннинэт. Пэрк’ытвальа к’аат рыгынтэвэннинэт. Пылян'н'ытальын каагты к’ытгъи. К’аат уйн'э, нак’ам йытъё пылякылгыкай лывавнэн льук. Кулильыръугъи:
	— Каакомэй, колё ныгыттэк’ин о’равэтльан! Иа’м тивын: „Гамгъоравэтльак гыттан' вальэгым!" Лыгэн итык ак’аака тынъэлык!
	Ръэтгымнэн к’аангынтаватыльын. Ярак нытвак’эн йъонэн. К’аангынтаватыльа пынлёнэн:
	— А’мто, мэн'ин гыттан' вальын? Айвэ нивигыт: „Гамгъоравэтльак гыттан' вальэгым!"
	Гыттакалырольа айвэкэнына ивнин:
	— Ынн'атал-ым ныгыттэйгыт. Пылекэ ак’аака рытчыткуркын!
	Каангынтаватыльа ивнин:
	— Чейвэ к’ырагтыгэ, к’ырым к’аат мыйылгыт. Чен'эт-ым гыт чинит рэгыттэчинн'ыгъи!
	Чейвэ рагтыгъэ гыттакалырольын.

С. 38

                                                          О’мйъаяк’
	Ынк’эн гатвален тэленъеп ак’алыльанма. К’ол о’равэтльан к’онпын' э’к’эльэ ванэван  ы’нынрэк’эвын. Ытръэч нымн'ылёк’эн, ынк’о-м ныпэляк’эн. Э’кэльэ льук нымн'ылёк’эн:
	— Микигыт? Нэнататлын'к’энат:
	— О’мйъаяк’эгым. Нэмэ нымн'ылёк’эн:
	— Нырэк’игыт? Нэнататлын'к’энат:
	— Ныкымъырэрэйгым. Ынк’о-м ныпэляк’эн.
	К’ол рыннин кымъылгын колё нымкык’ин румэкэвнин. Ынк’о-м кымъынчыку рытын'онэнат. Э’кэльыт рырынгиивнинэт к’ликкин. Намн'ылёан:
	— Микигыт?
С. 39

	Татлыгнэнат:
	— О’мйъаяк’эгым.
	Нэмэ намн'ылёгъан:
	— Нырэк’игыт?
	Татлыгнэнат:
	— Иръын нинэмлюйгым.
	Ивнинэт:
	— Ивкэк’ун-ым, к’ыетгытык, гымнин мымлыт торыкы мынкалыровынат.
	Э’к’эльыыт к’ытгъэт. Кымъымкын кымъынчыку рытъёт рыкалыровнэнат. Э’к’эльыт гынтэквъэт еп эплыгитзкэ кымъыт. Гынтавакватэты иквъэт:
	— Колёмэй, мэйн'ымымлыльын!
	О’мйъаяк’ына тэнн'у рытчынинэт:
	— А-а-а-а! А’мын колё э’к’эльыт тынчен'ыттэвынэт! А’мын эвн'ан кывчемгъольэгым — эмрэк’у-м  э’к’эльыт мынъэк’элин'эвынэт!
	Ынк’о-м нэмэ кымъыгэлен'н'огъэ. Пипик’ылгык’эй льунин, пиринин. Эквэтгъи, пипик’ылгык’эй нинэнрык’ин. Нэмэ ыннэн рырынгиивнин э’к’эльын. Льунэн'у э’к’эльын, О’мйъаяк’ вакъоск’ычатгъэ. Э’нныкагыргын ы’ръымлён'н'онэн. Э’кэльэ пынлёнэн:
	— Микигыт?
	— О’мйъаяк’эгым.
	Э’к’эльэ пынлёнэн:
	— Нырэк’игыт?
	— Вай-ым колё гэмымлынн'эйгым, иръын нинэмлюйгым.

С. 41
	О’мйъаяк’ына ивнин:
	— Ивкэк’ун-ым к’ыетги, гымнин мымыл к’ыльугын!
	Э’к’эльын  к’ытгъи.
	О’мйъаяк’ына ивнин:
	— К’илкымъет!
	Э’к’эльын илкымъетгъи. О’мйъаяк’ына  э’к’эльин мынгык’ач пиринин. Пипик’ылгык’эй почьачыковты ёнэн. Э’к’эльын ы’ск’агтыткоръогъэ, к’улильыръугъи:
	— Мэй, мэй! Мымлычгын, мымлычгын! Гарыглен, гарыглен!
	К’ынвэр пипик’ылгык’эй ратрочыко нъэлгъи. Э’к’эльын пытк’ылым к’улильыръугъи:
	— Колёмэй, ръанотайн'ын ратрочыко нъэлгъи, нъэлгъи! Ытлён у’рин'ан тыръэгъэк!
	О’мйъаяк’ына тэнн'у рытчынин:
	— А-а-а-а! Ымын' мымлык ролын' вальын э’к’эльын!
	К’ынвэр э’к’эльэ пиринин пипик’ылгык’эй ратрочыкойпы лейвыльын. Ынръам мынгык юуткугъи пипик’ылгык’эй. К’ынвэр э’к’эльын гынтэквъи, ынн'ин пипик’ылгык’эй мынгык ёоткотвагты.
	О’мйъаяк’ына гынтэвтылельын э’йн'эвнин:
	— Мэй, к’ыетги! Гымнин мымлычгын мыгтын гынык мынгэпы!
	Э’к’эльын пэлк’ынтэтгъи, панэна пипик’ылгык’эй мынгык ныйготкотвак’эн.
	Э’к’эльин мынгытлын'ын гэнмутлытъыръувлин пипик’ылгык’эе.

С. 42

	О’мйъаяк’ына йымнин пипик’ылгык’эй а’к’альымынгэпы. Ынк’о-м э’к’эльын гынтэквъи. Гынтавтыляма нивк’ин:
	— Колёмэй, эрвыванныльын мымлычгын! О’мйъаяк’ына тэнн'у нинэлгык’ин гынтэвтылельын:
	— А-а-а-а! А’мын вытку тыльун о’равэтльан вэнъым ынан тотъэты вальын! Нак’ам вэнъым ынан нырулк’ин!

С. 43

                                            Роо       гынтаквыргын
	Валвыйн'а льунин эчьытъул к’орэн, мэчнымэйын'к’ин, о’равэтльэн раратъё.
	Авынтанн'ыткольатэты пиринин:
	— А-а-а-а, кок-кок-кок! А’мын вэлынкык’ун трэчьытъулюльэты!
	Оттыткынэты рыльэтэннин, ынкы рон'н'онэн. Тыргук амк’ынлывавкы роо тэнн'у нинэтчык’ин:
	— А-а-а-а, колёмэй, ынръам ачьыйн'ын ныгтык’эн! А-а-а-а, кок-кок-кок! А’мын вэлынкык’ун микынэ гымыкы гапэлялен!
	Ятъёлк’ая э’йн'эръульын валёмнэн, чамэтанэн. Эчги валвыйн'ык ванвык уттык ынкэгин'кы нъэлгъи, э’йн'эскыченнин:
	— Эй!
	Валвыйн'ын эмчен'ыттэтэ рыпэт гароома эрэтгъи. Араттыляма нык’улильыръук’ин:

С. 44

	— Кок-кок-кок! Ынръам poo ръэгъи? Ятъёлк’ай авынк’олельыровты гынтэквъи:
	— Ооккоймэй! Ооккоймэй!
	Валвыйн'ын эрэтык рыпэт гъылчыкутлин. Ы’лчыкойпы к’утгъи. Ятъёлк’ай и’рэмйылтыльын льунин, а’йн'авъевын'онэн:
	— Роо, к’ыетги!
	Ынк’о-м рин'эгъи. Рэн'амъянма нивк’ин:
	— Какамэй, ынръам роо гынтэквъи!

С. 45

         Валвыйңын   ынкъам    пипик’ылгылқ’эй
	Пипик’ылгык’эй тымкыгэн'гыпы нылейвык’ин. Пипик’ылгык’эе льунин валвыйн'ын, э’йн'эвнин:
	— Апай, к’ыетги, мымлюгыт!
	К’ытгъи валвыйн'ын. Пипик’ылгык’эе мымлён'н'онэн. Мымлёма йылк’этгъи валвыйн'ын.
	Лыгэн йылк’этгъи валвыйн'ын, льулк’ыл кэлийвынин пипик’ылгык’эе валвыйн'эн вылк’э. Льулк’ыл кэлийвыплыткунин, эквэтгъи пипик’ылгык’эй. Йылк’ыльын пэлянэн валвыйн'ын.
	Кыеквъи валвыйн'ын, к’улильыръугъи:
	— Кок-кок,  э’ми пипик’ылгык’эй?
	Ынк’о-м рин'эгъи валвыйн'ын вээмык гыргоча. Рэн'амъянма нинэгитэк’ин мимыл. Льунин чиниткин выйилвыйил мимлычыку. К’улильыръугъи:
	— Ынръам мэн'ин? Китак’ун мыйъон!

С. 46

	Йъонэн чиниткин выйилвыйил. А’йн'авъевын'онэн чиниткин выйилвыйил:
	— Мэй, к’ыетги!
	К’ынвэр мэчэлкылнин:
	— Ынръам мэлгымнин выйилвыйил!
	К’ынвэр тэн'элкылнин. К’улильыръугъи:
	— Вынэ, к’эйвэ гымнин выйилвыйил! Чемэт ынк’эната пипик’ылгык’эй гынтэквъи льукэлиткыльуйгым э’к’элин'у эмлын'э!

С. 47

                                   Пчик’эт
	Пчик’этэ н'ээкык ивнин:
	— К’аймыгэ! Н'ээккэтэ ивнин:
	— Мэмлеты трэкувлытку. Ытльата ивнин:
	— Омкэты к’инэнрэтги!
	— Чамъам тринэнрэтгъэ — умкыт рэлпин'ыт.
	— О’мромкэты к’инэнрэтги!
	— Трамынгытаргъа. Ытльата ивнин:
	— К’ылейпыгэ!
	— Лилит рэчимэнн'ыт.
	— Тититэ к’ыннигынэт!
	— Титин'ы рэмлегъэ.
	— У’мтитэ к’ыннигынэт!
	— Трэрылгэюпы.

С. 48

	— К’ывэлепыгэ!
	— Вэлывэл рэквгъэ. Ытльата ивнин:
	— Ынн'атал-ым нъэнк’эйгыт! К’ырымэнайгыт эвн'ан гымнинэйгыт н'ээккэйгыт!
	Н'ээккэтэ ивнин:
	— Евъев, маймыгъак, гынинэйгым н'ээккэйгым.

С. 49

                                              Пың’ылтэтльат
	Кэйн'ын ваамк’алетлы нылек’ин. Челгырэк’окалгын ралк’ан'ынвык йъонэн ныталёк’эн. Пыкиринэн'у кэйн'э пынлёнэн челгырэк’окалгын:
	— Нырэк’игыт?
	Челгырэк’окалга татлыгнэн:
	— Вай-ым ныталёйгым.
	Кэйн'э очнэн:
	— Ээ!
	Ынк’о-м челгырэк’окалгын ивнин:
	— А’м вынэ, виин мынымн'ылтэлыркын!
	Кэйн'э ивнин:
	— Янор гым мымн'ылтэлык!
	Кэйн'ын мгогъэ пын'ылтэлык:
	— К’ол титык,а’ачеко вама к’энъевк’эйык гырголягты нылейгым. Эчги крыткынык тынъэлык, люур рэвымрэв катам тантэн'н'ок рин'эск’ычетгъи! Аны колё гэчен'ыттэтигым! Рыпэт-ым эмчен'ыттэтэ ы’ск’агтатык к’у-лин'эйык рымагты тирык!

С. 50

	Челгырэк’окалгын энэчгытыльатын'огъэ:
	— О’тчоймэй, а’мын ныеэпин'куйгыт!
	Кэйн'ын нивк’ин:
	— Ии, э’тки-м а’ачеко вама гамлытвэйгым.
	Кэйн'ын иквъи:
	— А’м гым ратанн'авн'эн, гынръам!
	Челгырэк’окалгын мгогъэ пын'ылтэлык:
	— Аны гым ‘ол титык йын'эчыку нылейгым яргыеквэ. Пипик’ылгык’эй тынрынгиивын. Аны ынръам иниквъи: „Гымнин магны н'оонко н'айгытолын'кы варкын, колё мыгтэкичгыльын! Тэкичгыт к’ынуск’иквынэт!" Эвыр-ым гым амрак’амэтван'а н'айгытолгэты тылк’ытык. Аны ынръам к’ликкин ы’лён'эт тымагрэрык. К’эйвэ н'эвэк’ ы’лё, ныкитэ нэнарэрэгым. Аны к’ынвэр н'айгытолгын энарэрыльатык тынмэрвэтын. К’ынвэр тынпаавын к’ырирык. Аны колё гэпэн'ъивэтигым магрэрык! Аны к’элюк’-ым рыпэт н'айгытолгын энарэрыльатык гыргочагнотаск’ын уйн'э тытчын. Лыгэн ръылк’ылю тытчын. Ынк’эн н'айгытолгын кытур тыльун. Вытку киткит нымэчвъэйининик’ин. Вай алымы н'ирэк’к’ликкин гивин'ит галягъэ панэна ръылкыльын.
	Челгырэк’окалга кэйн'ын ивнин:
	— А’м гым тыплыткук!
	Кэйн'э ивнин:
	— Ээ, а’м ратанн'авн'эн! Энмэч мынлеркын!
	Челгырэк’окалга ивнин:
	— Ии, вынэ мынлеркын!
	Амъянра эквэтгъэт.

С. 51

                                      Челгырэқ’окалгын ынкъам    к’эпэр
	К’эпэр майык нытвак’эн. Йъонэн челгырэк’окалга. Челгырэк’окалга пынлёнэн к’эпэр:
	— Нырэк’игыт? К’эпэрэ татлыгнэн:
	— О’равэтльэн магтэ нинэнчичьэтигым.Эплеэн н'утку ръэнутэт гапэляленат.
	Челгырэк’окалга ивнин:
	— Ынн'атал-ым гыт нытульигыт! К’эпэрэ ивнин:
	— Ръэнут-ым тытульэтын? Челгырэк’окалга татлыгнэн:
	— Ынк’эн-ым игыр нытульэтигыт, тыйъогыт майык! К’эпэр тульык курык н'ыркычаквъэ, гынтэквъи. Челгырэк’окалга гынтэвтылельын нинивк’ин:
	— К’апатчын'ын тольарайн'ын!

С. 53

                                         Оонъыгытлеёроңы
	К’ол итгъи кытэпалгык’ай вылтумкык’энъев гырголягты эквэтгъи.
	Кырыткынык нъэлгъи, вэтчагъэ, нытлепыткук’ин н'алгыл к’анъяврочгылгэты.
	Люур кэйн'ын льунин к’ыргочыкойпы илюльыльын. Нинэгитэк’ин. К’ынвэр тан'ъора нъэлгъи.
	Кытэпалгык’ай эмк’элелвынэ нивк’ин:
	— Ынръам о’равэтльэн ёройн'ын оонъыгэлен'н'оэ.
	К’ынвэр иквъи:
	— Китак’ун мыйъон.
	Нэнайъок’эн, нэначамэтак’эн. Эчги чымче рытчынин, пирк’ыгъи умкыгин'кы, ынк’о нинэвинвыгитэк’ин. К’ынвэр кэйн'ын кытэпалгык’айык чымчек’эй нъэлггъи. Кытэпалгык’ай тэнн'ыск’иквъи:
	— А-а-а-а! Ёройн'ын!

С. 54

	Кэйн'ын чен'ыттэтык авынк’олельыровты ы’ск’агтыткоръогъэ:
	— Каакомэй, ёройн'ын, ёройн'ын!
	Нэмэ кэйн'ын чайвыткон'н'огъэ. Кытзпалгык’ая нэмэ э’йн'эск’ыченнин:
	— Мэй, гыткалыёройн'ын! Кэйн'ын к’улильыръугъи:
	— Мэй, гыткалгыйн'ын!
	К’ынвэр кэйн'ын емгымгыёгъэ, умкыт нинэгитэск’ычетйивык’инэт ынкъам чиниткинэт гыткат. Ынко-м ум-кыкэгти пынлёйвын'онэнат:
	— Мэй, ръаёрон'ы? Э’ми ёрон'ы, мин'кы варкын?
	Кытэпалгык’ая ивнин:
	— Н'отк’эн!
	Кэйн'ын рычен'ыттэвнин.
	— Авъак’! Н'отк’эн!
	Кытэпалгык’ая тэнн'у рытчынин кэйн'ын:
	— А-а-а-а! Ёройн'ын нычен'ыттык’ин! Кэйн'ын гынтэквъи авынк’олельыровты:
	— Оккоймэй, ёройн'ын! Кытэпалгык’ая тэнн'у рытчынин:
	— А-а-а-а! А’мын ёройн'ын нычен'ыттык’ин! Кэйн'ын амэчатгъэ.
	Кытэпалгык’ай паагъэ тэнн'ыткук, эмк’элелвынэ нивк’ин:
	— Какамэй, эвн'ан о’равэтльат чан'ыттыёрольыт! Нак’ам ымын' вэнъым мэйн'ык’улильын ёрочгын. Нак’ам

 С. 55

ымын' мэлюунъульын. А’мын к’эйвэ этлы мырэтыляк, выткукин гэк’улилин ёрон'ы тыльун!
	К’ынвэр эквэтгъи. Акватэты иквъи:
	— Э’тки, юрэк’ нэмэ трэльун'ын. Опопы мылеркын, э’тки пан'ъэквыргын тэнн'ыткук!

С. 56

                                                   Ирвылевтыльын
	Кэйн'ын омкычыкойпы нылейвык’ин. Вопк’ата льунин, йъонэн мэрынрэк’эй. Эчги чымчек’эй рытчынин, э’йн'эвнин:
	— Мэй, к’ыетги!
	Кэйн'ын рычен'ыттэвнин. Кэйн'ын чен'ыттэтык ы’ск’агтатгъэ. Ынръам э’нныпак’ытвэтлягъэ. Левыт нутэск’ык инэпгъи. Кэйн'ын нырэчымгунтэнн'ык’ин, нылвавк’эн. Вопк’ы нытэнн'ыткук’ин:
	— А-а-а-а! Ынръам кэйн'ын нутэск’ык ратлын'ыркын!
	Кэйн'ын ымъылён'эт нырэчымгунтэнн'ыльэтк’ин. К’ынвэр вопк’ата йъонэн. Налгын'ойн'ык’айгыпы пиринин, ынк’о тин'уск’ыченнин. Налгын'ойн'ык’ай рыльыпэннин. Лыгэн кэйн'ын налгын'ойн'ынльыпаннэн вопк’ата. Гынтэквъи вопк’ы омкычыковты. Ынк’о гэтан'ңонэн

С. 57

	кэйн'ын рэчымгунтэнн'ыльын. Кэйн'ын к’ынвэр волк’ытвэн'н'ок чымгъунтэтгъи. Вопк’ата йъонэн. Кэйн'ын гэлгипэн'ъивэтлин рэчымгъунтэнн'ыльэтык. Нытэлгыльэтк’ин. Вопк’ата пынлёнэн:
	— Ынръам рэк’ыркын? Иа’м тэлгыльэтыркын?
	Кэйн'э татлыгнэн:
	— Аны вай-ым игыр н'отко омкычыкойпы нылейгым ынръам люур микынэ инъэйн'эквъи. Ынръам ынкы колё тычен'ыттэтык, рыпэт тъыск’агтатык. Ынк’о-м ытлён микынэ инимпытин'уск’ычетгъи, рыпэт левыт нотаск’ычыковты рытлын'аннэн. Ынк’о-м ынръам ытлён микынэ чит инэвинрэтыркын левыт йыток, нутэск’ык энапытвальын. Ынръам налгын'ойн'ык’айгыпы инэпиригъи. Ынръам налгын'ойн'ык’ай рылыпъэннин. Ынк’о-м мин'кри рыгынтэвэннин налгын'ойн'ын. К’ымэл гым игыр анал-гын'ойн'ыка тытван'н'огъак.
	Вопк’ата ивнин:
	— Вынэ игыр к’онпын' к’ымчеги омкычыкойпы лейвык! Ытлён к’ынвэр эвилюкэ нэрэтчыгыт, вилют нэрэнчыпъыткувн'ынэт!
	Кэйн'э ивнин:
	— Мэн'ко-м мылейвыркын?
	Вопк’ата татлыгнэн:
	— Тан'амн'агъеквэ к’ылейвыркын.
	Кэйн'э ивнин:
	— К’эйвэ к’ырым мыкувлыткук н'агъеквэ лейвык?
	Вопк’ата татлыгнэн:
	— Кырым!

С. 58

	Кэйн'э ивнин:
	— А’мын рээн-ым кытэпат э’ткин'ыт! Наранмыгым! Вопк’ата ивнин:
	— Ээ, вынэ к’эйвэ. Опопы эвыр мэн'ко к’ылейвыркын!
	Кэйн'э ивнин:
	— Опопы мынлеркын! Вопк’ата очнэн:
	— Ии, вынэ мынлеркын. Эквэтгъэт амъянра.

С. 59

                                                 Нэрмэк’инэқ’эй
	Кэйн'ын ытри эмчьачокалгын гэтумгэвлинэт. К’онпын' нырачвын'к’энат. К’онпын' имчьэчукэтэ нэнапэчайвык’эн кэйн'ын. Кэйн'ын пэчайвык нылгэн'ыркылятк’эн. Имчьэчукэтэ н'ыркылятыльын тэнн'у нинэлгык’ин:
	— А-а-а-а ! А’мын нимпэйгыт! Алымы колё нымэйн'игыт, вачак’ к’онпын' тыпэчайвыркынэгыт!
	К’ынвэр, к’ол рыннин, кэйн'э эмчьачокалгын ивнин:
	— Кита-ым ынръам тэйкэвэ мынинмык! Эплеэн, ринэнрулылтэвы!
	Имчьэчукэтэ ивнин:
	— Оккой, э’тки чамъам, нырулигым!
	Кэйн'э ивнин:
	— Аны мачынан, эплеэн мэн'ин арман' вальын!
	Имчьэчукэтэ ивнин:
	— Туук, китак’ун-ым мынтэйкэвмык!
	Тэйкэквъэт. Имчьэчукэтэ кэйн'ын янотгытката рыгрыкгыпы

С. 60

пиринин ынкъам ринтынин. Н'айыткынык рирэннин. Кэйн'ын тъылкамаграръогъэ:
	— Иикыккая, эмчачьокалгык’ай яйвачгыргык’ай, нэрмэк’инэк’эй!
	— Имчьэчукэтэ э’йн'эвнин:
	— Мэй, к’ыетги!
	Кэйн'ын к’ытгъи эмчьачокагты, натк’атк’эн.
	Имчьэчукэтэ тэнн'у нинэлгык’ин:
	— А-а-а-а! Кайн'ычгын нылгэныролк’эначгын!
	Кэйн'э ивнин:
	— Аны энанн'ыркылявыркын, эк’уликэ!
	Имчьэчукэтэ нэмэ пиринин кэйн'ын вэлёйпы, ринтынин гытгэты. Кэйн'ын гынонгытгык иргъи. К’улильыръугъи:
	— У-у-у-у! А’мын эккагыргын, тэн'имчьэчукэк’эй!
	Имчьэчукэтэ тэнн'у рытчынин:
	— А-а-а-а! А’мын ынывмич кэйн'ын эчерикэ рэнъэлгъэ!
	Кэйн'ын гычормэты тэвыльатгъэ. Тэвыльанма нытэнн'ыткук’ин:
	— А-а-а-а! А’мын эмчьачокалгык’ай нэрмэк’ин!
	Кэйн'ын н'ыпэгъи гычормэты. Имчьэчукэтэ ивнин:
	— Каакомэй, а’мын колё лыгэтампэратвэй!
	Кэйн'э ивнин:
	— Эвн'ан тытампэратвэк?
	Имчьэчукэтэ татлыгнэн:
	— Аны, колё вэнну тылгыркынигыт, гынывмич тампэратвэй!

С. 61

	Кэйн'э ивнин:
	— Вачак’-ым мылеркын, гымнин кэйн'ытумгыт мылк’ырирынэт! Гатампэратвэёченайгым!
	Имчьэчукэтэ ивнин:
	— Ии, вынэ к’ылеркын, вэлер тынтампэратватгыт.

С. 62

                                                         Чинит  гэмо
	Эмчьачокалгын к’ачгыпоттычыкойпы н'ытогъэ. Эквэтгъи ваамк’алетлы. Равыльэн'к’ай рырынгиивнин. Имчьэчукэтэ ивнин:
	— Ынръам гыт ман'энвараткэнайгыт?
	— Равыльэн'вараткэнайгым. Гыт-ым ман'энвараткэнайгыт?
	— Эмчьачоквараткэнайгым. Равыльэн'а эмчьачокалгын ивнин:
	— Каакомэй ынръам! Гынин налгын'ойн'ын нувк’ин, нак’ам увик нилгык’ин!
	Имчьэчукэтэ гитэнин налгын'ойн'ын ынкъам иквъи:
	— Каакомэй ынръам! Налгын'ойн'ын гэръэлин!?
	— Чит нилгык’ин?
	— Ии, алым-ым чит нилгык’ин. Равыльэн'а пынлёнэн:
	— Гэмо лын'ын увъэлетыльын?
	 Имчьэчукэтэ татлыгнэн:

С. 63

	— Алым-ым гынмыл нилгык’ин! Нэмэ равыльэн'а эмчьачокалгын ивнин:
	— Каакомэй ынръам! Гынин увик нилгык’ин, нак’ам налгын'ойн'ын нувк’ин!
	Имчьэчукэтэ гитэнин увик, к’улильыръугъи:
	— Каакомэй ынръам, иа’м тилгэтык? Равыльэн'а пынлёнэн:
	— Лыги люн'ылгэ рытын, титэ илгэтгъи? Имчьэчукэтэ татлыгнэн:
	— Алым-ым айвэ нувигым! Равыльэн'а ивнин:
	— Каакомэй, к’оныры ынръам гэрэк’игыт, ымын' лылет нувк’инэт!
	Эмчьачокалгын к’улильыръугъи:
	— Оккоймэй, ытлён тыръэгъэк? Иа’м увик алван' нъэлылетыркын?
	Равыльэн'а ивнин:
	— К’эйвэ гэчимгъуйгыт? Алымы эвын ынн'ин вальэгыт нилгигыт, ымын' налгын'ойн'ын эвын ынн'ин вальын!
	Эмчьачокалгын гынтэквъи. Акватэты иквъи:
	— Ытлён тыръэгъэк?
	Равыльэн'а гынтэвтылельын нинивк’ин:
	— А’мын-ым ытлён, гымык яральэты тратвыгыт!

С. 64

                                                    Майңычемгъогыргын
	Кэйн'ын ытри вопк’ы рынгивигъэт. Кэйн'э ивнин:
	— Каакомэй, етти!
	— Ии, тыетгъэк!
	Кэйн'э чиниткин увик гитэнин. Ынк’о-м вопк’ан. Ынк’о-м иквъи:
	— Каакомэй, ынръам  иа’м амалван' вальыморэ? Вопк’ата ивнин:
	— Ръэнут-ым алван' вальын? Кэйн'э татлыгнэн:
	— Ынк’эн-ым гынык левтык гэнн'элинэт оттычгыт, нак’ам гымык уйн'э!
	Вопк’ата гитэнин чиниткин увик ынкъам левыт. Ынк’о-м кэйн'ын гитэнин. Иквъи:
	— Каакомэй, кээглынангэт ынръам гэръэмури?
	Кэйн'э ивнин:

С. 65

	— К’оныры ымыльо  алван'  валыт рыгрыгыт, гыткат. Лыгэн-ым ымыльо.
	Кэйн'э ивнин:
	— Китак’ун мынэквэнмык чеэкэй! Юрэк’ мэн'ин мыныльун ынкъам мынымн'ылён.
	Эквэтгъэт. Кытэпалгын нэнрынгиивын.
	Кытэпата пынлёнэнат:
	— Ныръэтури?
	Кэйн'э татлыгнэн:
	— Вай-ым мури иа’м амалван' вальыморэ? Ынкъам ынк’эната нымн'ылёгэлеморэ.
	Ынк’о-м кэйн'э кытэпалгын гитэнин ынкъам иквъи:
	— К’оныры ымын' гыт алван' вальэгыт!
	Кытэпата ивнин:
	— Иа’м алван' вальэгым?
	Кэйн'э татлыгнэн:
	— Ынк’эн-ым гынык левтык гэнн'элинэт н'ирэк’ о’моттычгыт. Нак’ам гымнин уйн'э. Ынръам вопк’ан-ым ымын' левтык гэнн'элинэт вырымкоттычгыт.
	Кытэпалгын иквъи:
	— Каакомэй, ынръам к’эглынангэт иа’м амалван' вальыморэ?
	Кэйн'э ивнинэт:
	— Китак’ун-ым мынчимгъумык, юрэк’ мыныкэтъон, иа’м амалван' вальыморэ.
	Кытэпалгын гынтэквъи. Лыгэн иквъи:
	— Э’тки, гым чамъам трэчимгъу!

С. 66

	Ымын' вопк’ы гынтэквъи. Лыгэн иквъи:
	— Э’тки, ымын' гым чамъам трэчимгъу!
	Кэйн'ын ынкы гыролмакы ы’ск’агтыткольатын'огъэ нак’ам нык’улильыръук’ин:
	— Каакомэй, ынръам тумгыт ръэгъэт? Майн'ычемгъомачы иа’м гынтэквъэт?

С. 68

                             Рагыткалпооръанңыльыт
	Вопк’ы ваамъеквэ нылек’ин. К’эпэрэ э’йн'эвнин:
	— Ельой, к’ыетги!
	Вопк’ы кытгъи. К’эпэрэ пынлёнэн:
	— Ръапын'ыл?
	— А’м уйн'э! Гынин-ым ръапын'ыл? К’эпэрэ татлыгнэн:
	— А’м, ытръэч-ым нычимгъуйгым ивкэ н'ирэмури гыткат мынылпууръыркынэт! Гымръам эквыгытката тъитык!
	Вопк’ата ивнин:
	— Кытъаткэ-м, мин'кри мыныгтынэт ыпытвальыт гыткат?
	К’эпэрэ татлыгнэн:
	— Аны о’равэтльат-ым мынылк’ырирынэт. Ыргин валят варкыт, ы’нычвинэт гыткат. Гынин гыткат гымык ы’ныйпатынат. Гымнин гыткат гынык ы’ныйпатынат.

С. 69

	Вопк’ата ивнин:
	— Аны, рээн-ым наранмымык о’равэтльата. Гым роолк’ылё наранмыгым. Гыт-ым нэлгын вилю эмрэлгын'э.
	К’эпэр чимгъугъи, ынк’о-м иквъи:
	— Вынэ к’эйвэ, оккой наранмымык! Чама гымнин гыткат гыто тытчынэт. Йъэлыги о’равэтльамайык тульэтык ирвывэгычьыт!
	Вопк’ата татлыгнэн:
	— Ымын'-ым гымнин гыткат гыто тылгыркынэт: и’гэ кылыльэтык иквычьыт гынтэвык.
	К’эпэрэ ивнин:
	— Вынэ к’эйвэ, эвнэлпууръыкэ мынынтынэт гыткат. Таам, мынлеркын!

С. 70

                                         Яралпооръатгыргын
	Кэйн'ын маёлгыткынык нытвэтчатвак’эн. Йильэқ’эй  вээмык никвичик’ин. Йильэк’эе кэйн'ын льунин вэтчатвальын. Э’йн'эвнин:
	— Мэй, к’ыетги!
	Кэйн'ын к’ытгъи. Йильэк’эе ивнин:
	— Ынн'атал-ым гыныкы гымнин нымэйын'к’ин вэтгав варкын.
	Кэйн'э ивнин:
	— Ръавэтгав?
	Йильэк’эе татлыгнэн:
	— Вай-ым гым нычимгъуйгым, ивкэ н'ирэмури ярат мынылпууръыркынэт.
	Кэйн'э ивнин:
	— Нырэк’ын-ым, ярат мынылпууръынэт. Кэйн'э пынлёнэн:
	— Мин'кы-м гынин яран'ы варкын?

С. 71

	Йильэк’эе татлыгнэн:
	— Н'оонко-м, маёлгыткынык.
	Йильэк’эе ивнин:
	— Гынин-ым мин'кы варкын? Кэйн'э татлыгнэн:
	— Н'оонко-м, и’ннук варкын. Йильэкэе ивнин:
	— Таам, вынэ гым мылеркын гынык рагты. Гым-нин яран'ы гынан к’ыпиригын!
	Эквэтгъэт амъянра, кэйн'ын ельараггы к’ытгъи, йильэк’эй — кайн'ырагты.
	Йильэк’эй кайн'ырак пыкиринэн'у рылгъэ.
	Н'алгыл ярак’алтэ нинэгитэк’инэт, нивк’ин:
	— А’мын колё яран'ы нымэйын'к’ин тыльун! Ынн'атал-ым нымэльэв тытван'н'ок!
	Кэйн'ын ельарак лываквъэ рылык. К’ынвэр йъонэн йильэк’эй. Йильэк’эе ивнин:
	— Ран'н'ытай? Кэйн'э татлыгнэн:
	— Тылвавык рылык гыныграк. Йильэк’эе ивнин:
	— Ы’рунтээркын! Нак’ам гым тытлык гыныграк! Кэйн'э ивнин:
	— Вынэ, ымын'-ым ек’аак’ тылвавын рытлын'атык! Йильэк’эе ивнин:
	— Китак’ун-ым мынынмэйн'ычитэвынэт гынин ек’аак’ ытри гымнин увик!
	Йильэк’эй кайн'ыек’аткынык арычгатгъэ. Ынк’о-м иквъи:

С. 72

	— Каакомэй, эвн'ан вэнъым гым  ныппылюйгым? Ымын' гынык ек’ак мык’ын'  вальэгым! Ынръам гэрэк’игым?
	Йильэк’эе кэйн'ын ивнин:
	— Вынэ, опопы ярат эвнэлпууръыкэ мынынтынэт. Йъарат мин'кы ратван'н'огъа! Таам, энмэч мылеркын ярагты.
	Кэйн'э ивнин:
	— Ии, вынэ к’ылеркын!

С. 73

                                             Емгымгыгыргын
	Милютэтэ льунин и’гин тымъё кытэпалгын. Ынк’эн ыпатын'онэн. Рик’укэтэ йъонэн нувик’ин. Милютэтэ ивнин.
	— Етти!
	— Ии, тыетык!
	Рик’укэтэ пынлёнэн:
	— Мин'кри тымын кытэпалгын?
	Милютэтэ татлыгнэн:
	— Лыгэн-ым тычамэтгъан ынкъам эчги тыпкэрын'ок тык’улильыръук! Ынкы чен'ыттэтык въигъи.
	Рик’укэтэ ивнин:
	— Вынэ к’инэныйгулев ынкъам э’птэ гымнан мынмын кытэпалгын!
	Милютэтэ татлыгнэн:
	— Лыгэн-ым мэрынрэк’эй к’ычамэтагын, эвыр тэн-

С. 74

чымче рэтчын'ын, вэты к’ун]ым нымэйн'ъэв к’ык’улильыръугъи!
	Рик’укэтэ очнэн:
	— Ээй, вынэ мыгтэпгэлек!
	Рэк’окалгын кытэпгэлегъэ. Кытэпалгын льунин. Чамэтаннэн, эчги чымче рытчынин, к’улильыръугъи. Кытэпалгын и’рэгъи.
	Рэк’окалгын мэлётагты пэлк’ынтэтгъи. Рэк’окалгын милютэк пыкиргъи. Милютэтэ пынлёнэн:
	— А’мто, кытэпалгын тымын?
	Рик’укэтэ татлыгнэн:
	— Тылвавын тымык! К’эйвэ тык’улильыръук, люн'въитэ итгъи, йъэлии и’рэгъи!
	Милютэтэ пынлёнэн:
	— Гынтэвтылельын ванэван рэк’ын к’иквын?
	Рик’укэтэ татлыгнэн:
	— Ванэван.
	Милютэтэ ивнин:
	— К’оныры вэнъым тотъэты вальэгыт! Ымын' кытэпалгын тымык лывавын! Иа’м гынтэвтылельын ивкэ рытын: „Евъев, евъев!" Ынкы эвын нъывъин!
	Рэк’окалгын мэлётагты э’к’элин'э гынтэквъи. Гынтавакватэты иквъи:
	— Оккоймэй! Юрэк’ ымын' гым рычен'ыттэвэ рэнанмы!

С. 75

                                           Пипик’ылгық’эй ынкъам йильэйил
	Пипи’кылгык’эй тымкыгэн'гыпы нылейвык’ин. Йильэк’эй нъэйн'эръук’ин маёлгыткынгыпы. Пипик’ылгык’эе валёмнэн э’йн'эръульын, тымкыткынык вакъогъэ. Э’йн'эвнин:
	— Ынъев, к’ыетги!
	Йильэқ’эй к’ытгъи. Пипик’ылгык’зе ивнин:
	— Етти!
	— Ии, тыетык!
	Пипик’ылгык’эе ивнин:
	— Ивкэ чеэкэй мынытваркын ынкъам мыныкэйн'ыгилиркын?
	— Э’тки, а’к’ален'гыргын кэйн'ын! Йъэлии мури наранмымык!
	Пипик’ылгык’эе татлыгнэн:
	— Аны, ынан-ым мынрэгыттэн'ын, митъэ ныппылюмури, мынчамэтан ынкъам эмвэгылкуйвэ мынранмын'ын.
	Йильэқ’эй чимгъугъи ынкъам иквъи:
	— Вынэ к’эйвэ ынн'ин мынинмык

С. 76

	Кэйн'ыгилигъэт, кэйн'ын нэльун. Начамэтан. Эчги пыкэрын'огъат, пипик’ылгык’эй иквъи:
	— Оккоймэй, к’ытлыги емгымгыгыргын! Йильэк’эе татлыгнэн:
	— К’ун гынмыл-ым тивыркынигыт—а’к’ален'гыргын! Кэйн'э валёмнэнат вэтгавыльыт. Пэнрынэнат, ивнинэт:
	— Тынуркынитык! Никвъэн:
	— Апай, ивкэк’ун мыниквыт, к’ыпалёмтэл! Гыт уйн'э эмымлыкэ?
	Татлыгнэнат:
	— Вынэ к’эйвэ, колё гэмымлигым!
	— Вынэ мынымлюгыт!
	— Ээй, вынэ к’инэмлюгытык!
	Намлён'н'огъан. Мылёма йылк’этгъи. Эчги йылк’этгъи, пипик’ылгык’эе йильэк’эй ивнин:
	— Китак’ун лыляйпы мынвэгылкуйвын! Юрэк’ мынынмын!
	Нэвэгылкуйвын лыляйпы, нэтленпыткынтэтйивын. Нэнмутлытыръувын лыляйпы. Въигъи кэйн'ын. Нивк’инэт:
	— А’мын, колё нэрмэмури — кэйн'ын мытынмын! Вынэ к’онпын' чеэкэй мынытваркын ынкъам ынн'ин к’онпын' мынынмыркынат кэйн'ыт.
С. 77

                                    Вэлынкык’ун, тэчьыкэйң’уқ!
	Кэйн'ын омкычыкойпы нылейвык’ин. Рик’укэтэ э’йн'эвнин:
	— Апай, к’ыетги!
	Кэйн'ын к’ытгъи. Кэйн'э рэк’окалгын пынлёнэн:
	— Гынан-ым ръэнут э’к’элин'у нинэлгигыт? Рик’укэтэ татлыгнэн:
	— А’м, ытрэч-ым гымнан э’к’элин'у нинэлгигым о’равэтльат. Мин'кри-м рыпэт ойвалчын'ыт ныпэгляк’энат!
	Кэйн'э ивнин:
	— Гымнан ванэван э’к’элин'у мылгынэт о’равэтльат. Ытръэч гымнан э’к’элин'у нинэлгигым рэвымрэвыт. Мин'кри-момкыгэн'гыпы рин'эск’ычетыльын тантэн'н'ок гынтаквыргын!
	Рикук’этэ ивнин:
	— Гымыкы к’ырымэн рэвымрэв а’к’ален'гыргын. Гымнан ыннанъылё нэнанмэгым мынгыткэн рэвымрэвыт.

С. 78

	Кэйн'э рэк’окалгын ивнин:
	— Китак’ун-ым амъянра мынылк’ырирынэт. Гынан к’ылк’ыриргынэт рэвымрэвыт, гымнан — о’равэтльат. Эплеэн, микынэ ранмын'ынэн!
	Эквэтгъэт амъянра. Рэк’окалгын рэвымрэквилигъи, кэйн'ын о’равэтльагэлегъэ.
	О’равэтльата кэйн'ын пэнрыткольын нэлк’эгнэвйивын, амкарго нэтчын. К’ынвэр кэйн'ын гынтэквъи.
	Рик’укэтэ тымнэн к’ликкин рэвымрэв. А’тчан'н'огъэ кайн'эты. Кэйн'ын пыкиргъи рик’укэк мутлытк’ыльу. Кэйн'э ивнин:
	— К’эглынангэт о’равэтльат вэнъым ынан мыкуйвэтльэт!
	Рэк’окалгын ивнин:
	— Гыт уйн'э эвъянвыайка? Рик’укэтэ татлыгнэн:
	— К’эйвэ-м выквын’ытгылявк’ай варкын. Рик’укэтэ пэнъёлгын увинтыльэннин, выквыт пэнъёлгычыко ёйвынэнат. Выквыт гылетгъэт. Кэйн'ын ивнин:
	— К’арычгатгэ!
	Кэйн'ын арычгатгъэ. Рик’укэтэ гылвыквыт атынвычыко ёйвынэнат. Кэйн'ын эмтъыле нывитыткук’ин. Рэк’окалгын нивк’ин:
	— Вэлынкык’ун тэчьыкэйн'уркын! Кэйн'э нинивкин:
	— А’а? Рэк’ын нивигыт? Рик’укэтэ нэнататлын'к’эн:

С. 79

	— Нивигым: „А’мын тытэн'эт, тумгытум въиркын!"
	Въигъи кэйн'ын. Рэк’окалгын лыгэпэчыкоргаквъэ. Нивк’ин:
	— А’мын, како вэлынкык’ун тэчьыкэйн'ук!

С. 80

                                          А’мын-ым ытлён, мэң’ин энъың’  ратвагъа!
	И’гэ мэлёталгын ивнин:
	— Гыт нылгинимпэйгыт! Омкыгэн'гыпы пирк’ыгилирэйгыт.
	Милютэтэ ивнин:
	— Китак’ун-ым мынрачвын'! И’гэ ивнин:
	— Евъев, янор тумгыт ныетынэт!
	Пыкиргъэт кэйн'ын ытри к’эпэр тумгык. Пыкиринэн'у к’эпэрэ кэйн'ын ивнин:
	— Ынн'атал-ым нурэйылк’игыт, уйн'э лымн'э гыныгмил йылк’ыяальын. Ытръэч гыт ымльалян'эт ныйылк’этигыт!
	Кэйн'э кэпэр ивнин:
	— Китак’ун-ым мынрачвын'! К’эпэрэ ивнин:
	— Евъев, янор мынумэкэт!

С. 81

	Умэкэтгъэт. Милютэтэ ивнинэт:
	— Эвын-ым мынрачвын'! Умкыгин'кы пирк’ырэйгым, эплеэн рэнапэчайвынтык!
	Тумгэ нивын:
	— Туук, мынрачвын'!
	Рачвын'гат. Н'эгны накавран. Мэлёталгын ынан ыттыёл ярак пыкирги. И’ны—вулкытвик, кэпэр — ныкитэ, кэйн'ын — вытку эргатык ы’лё. Мэлёталгын нэргавкэн, тумгыт нинивкинэт:
	— Ытрэч гымнин гыткат нинъык’инэт! Э’рыкур и’ны нивк’ин: „Нимпэйгыт!" К’ытлыги ытлён чинит нимпэк’ин!

С. 82

                                                      Рачвыңыльыт
	Пипик’ылгык’эе нинэлк’ырирк’ин мэлёталгын. Энмэн ынан энъычьын’ гэмгэгынникык мэлёталгын. Пипик’ылгык’эй нивк’ин:
	— Эвыр трэльун'ын мэлёталгын, эвын-ым мынрачвын'авын!
	Пипик’ылгык’эе льунин мэлёталгын, э’йн'эвнин:
	— Мэй, к’ыетги!
	Мэлёталгын к’ытгъи. Пипик’ылгык’эе ивнин:
	— Ръапын'ыл?
	— А’м уйн'э.
	Милютэтэ ивнин:
	— Гынин-ым ръапын'ыл?
	Пипик’ылгык’эе татлыгнэн:
	— А’м ытрэч-ым гым нычимгъуйгым, ивкэ н'ирэмури мынрачвын'. Ымыльо гымнан льоо нивк’ин: „Мэлёталгын колё нинъык’ин!" И’ны нивк’ин, ынкъам кэйн'ын, ынкъам  к’утти.

С. 83

	Милютэтэ татлыгнэн:
	— Ии, итык-ым к’эйвэ, тэнъеп микынэ энапэчайвыка инэнтыркын. Ымын'-ым гынан к’ырым к’энапэчайвыэ, энмэч-ым итык еп акванма трапэлягыт!
	Пипик’ылгык’эе ивнин:
	— Китак’ун-ым мынрачвын'! Н'аанк’эн н'ан маёлгын мынкавран!
	Рачвын'гъат. Пипик’ылгык’эй акватэты янотгъэ. Пипик’ылгык’эй лыгэн турэквэтэ тымкыгин'кы пирк’ыск’ычьэтгъи. Мэлёталгын-ым лыгэн кавранвэты нылгийк’ыръилек’ин, нивк’ин:
	— Этъым энапэлягъэ, эмрэк’у-м э’ми тынтымн'эвын!
	Пипик’ылгык’эй-ым лыгэн пэрк’ынвэпы пэлк’ынтэтгъи ванвэты, ынк’о а’тчан'н'онэн мэлёталгын.
	Мэлёталгын тан'конпын' гэйк’ыръилелин. Эчги мэлёталгын пык’эрын'огъэ пипик’ылгык’эйык, пипик’ылгык’эе тэнн'у рытчынин:
	— А-а-а-а! Каакомэй, вэным ынан нимпэйгыт! Еп турэквэтэ тыпэлягыт!
	Мэлёталгын иквъи: „Алымы колё ныйк’ыръилейгым, вэнлии энапэлягъэ!"
	Милютэтэ ивнин:
	— Китак’ун, нэмэ мынрачвын', гым мыянотык акватэты!
	Нэмэ рачвын'гъат. Нэмэ пипик’ылгык’эй турэквэтэ тымкыгин'кы пирк’ыгъи. Пэрк’ытыляма мэлёталгын ивнин:

С. 84

	— Вай, вай, тыгаляркынэгыт!
	Мэлёталгын эмрэйк’ыръилен'э рыпэт гилкымъетлин.
	Нэмэ пипик’ылгык’эй пэрк’ынвэпы лыгэн ванвэты к’ытгъи.
	Мэлёталгын ининигъи эмрэйк’ыръилен'э, рыпэт йыкыргын ганаан'кавлен.
	Пипик’ылгык’эе тэнн'у рытчынин:
	— А-а-а-а! Эмпамэлёталгын, эмимпэтэ рыпэт йыкыргын раан'кавнэн!
	Пыкиргъи мэлёталгын, гэлгипэн'ъивэтлин. Иквъи:
	— Колёмэй, ынн'атал-ым тыпэн'ъивэтык!
	Пипик’ылгык’эе нинивк’ин:
	— А’мын к’оныры вэнъым нимпэйгыт! Еп турэквэтэ тыгалягыт, к’эйвэ галян'н'ок тиквыт: „Вай, вай, тыгаляркынэгыт!" Вэнлии эналвавэ галявэрэн'кы.
	Милютэтэ ивнин:
	— Э’тки, чамъам трапэчайвыгыт, опопы ратанн'авн'эн!
	Пипик’ылгык’эе ивнин:
	— Ии, э’тки нимпэйгыт, к’ырым к’энапэчайвы. Опопы ратанн'авн'эн к’ырак’атык!
