С. 17

Ёквайн – ининъегтэлевыльын

Энмэн, тэн'уйн'э гатвален эгынниккэ. Гораёа'тлен.
К'ынвэр мыкычьын о'равэтльан въэткон'н'огъэ.Ытръэч к'утти пипик'ылгэ нытэйн'этк'инэт.
К'ынвэр к'ол итгъэт н'ирэк' ынпыначгык'агтэ ынкъам экык копрантыватыск'эквъат. Нанватын купрэн.
Ныкитэ наёпатын — ытръэч ёквайн'ын гаквален. А'мын-ым гиину нэлгыгъэн!
Нагтон — к'ымэк рин'эгъи. Нэмэ купрэн нантыватын, напэлян. Ынкъам ёквайн'ын нъэмэтгъэн н'ыронлян'о. Экык ы'ттъыёча вагъэ, н'ирэк' ынпыначгыт-ым яален'к'ач вагъат — нъэмэтк'ин мэткиит ыннэн ёквайн'ын.
Пыкиргъэт ярак — нэнэнэт коргаквъат. Напатын ёквайн'ын, нэнугъэн.
Нэмэ эргатык наёпатын купрэн. Энмэн мытлын'эн о'равэтльат копраёпатгъат — н'ирэк' н'эвыск'этти, н'ырок' к'лявылтэ. Эвын купрэк гакваленат мытлын'эн мэмылтэ чама н'ырок' унъэлти. Аны ымъылён'эт гарагтонленат! К'ынвэт ытлыгэ экык ивнин:
— К'ъоравэтльантагэ ярагты.
О'равэтльантагьэ экык. Э'йн'эвнинэт.
Етръугъэт о'равэтльат. Нагтонат мэмылтэ чама унъэлти. Нанрагтатынат.
Ынк'оры мэлеквъэт, эгытъэткэ нъэлгъэт.

С. 18
Ынк'эн Нэтъэк гатвален

Н'ивк'инэт, энмэн ынк'эн тэленъеп Нэтъэк гатвален. Льэлен'кы Энк'ивыттъыльин экык ныкупрэткук'ин мэмылеты ыяа ан'к'ак.
Ытлыгэ к'ол рыннин ивнин:
— А'тав копрагэтама гэтлепыткутэ эвыр гэк'иврильэтэ.
Экык иквъи:
— А'тав-ым, ии.
Ынкы эргатык инъэ ытлыгэ ивнин:
— Купрэт к'ыёпатгынат!
А'мын-ым тэнмаквъэ экык. Ынин-ым ытлыгын эн'эн'ыльын.
Эчеэттикитэ итгъи, тапк'аеквэ нылек'ин еп эргыръока. Вытку н'оонк'о ан'к'агтыгъэ экык ивинильын.
А'мын-ым купрэк пыкиргъи. Ныгагчавк'эн купрэгитэк, о'рамнон'эты рылининэт ы'ттъыт.
К'ол ваны рэвнин — эвыр вытку нэргыръок'эн. Люур ваны анн'элёръогъэ, ы'ттъыт а'йн'аръон'н'огъат. Аны вэтык'ун ныгагчавк'эн. Аръаля ванвыт нъэлгъэт, о'птыма ванвычыкойпы нычелгъав пэнтык'ын'н'огъэ... Ы'ттъыт к'утгъэт авэтывак' авынъайн'аръовты, о'птыма кыпчевыёттэ. О'равэтльан авэтывак' э'к'элин'э орвык вакъогъэ. Аны тумгэк'эй гэквэтлин!..
Э'тки ръэт, ванэван ныйъэчычен! Ыныкит ы'ттъыт киткит нэнантавк'энат, эвыр к'ымэк оргоор кээткук нымлек'ин...

с. 19

Танръэтык эймэквъи тэпк'эк, кытъаткэ еп о'тчой яран'ы. Ытръэч яален'к'ач. ныпыткувйик'ин ръэнут ынкъам ымыльэты ръэт нэнанк'эргыръовк'эн.
Ынк'эн к'лявыл тэпк'энйигъи. Кэнчик' йытотыляма ы'ттъыт амайылгава э'йн'эгъэт, нэнръилемъевын. Ыныкит яалегты лылепгъи, эвын йыкыргэпы йынйына нывъенток'эн, амк'ынвыенток нэнанк'эргавръок'эн ынык ымы ы'ттъыёлягты. Кыплынэнат ы'ттъыт, киткит йык'этгъи, к'эйвэ рыпэт эмйъэчычетэ оргоор мачгыргол нынъэлк'ин. Ыныкит к'ол итгъи рытаалгылявнэн—эвын аръаля гэлгэймэвлин, энмэч к'ымэк нинэпирик'ин...
Аръаля ярак пыкэрын'н'огъэ — авэтывак' еп тытлык ыяа иквъи:
— Тытыл к'ынвэнтэтгыткы ынкъам ёрон'ы к'ытытлёпгыткы!
Лыгэн гъыттыма рэгъи чоттагнэты. Авэтывак' этивкэ рылгъэ ралкогты.
Ытлыгэ ивнин:
— Ынръам рэк'и?
Татлыгнэн:
— Вынэ рэк'э э'тки инэркылельэтгъи, еп купрэк вама!
— Э'мъим ынк'эн?
— Вэчьым рай н'аргын варкын!
Ытльата тытлёмнэн чьовыргын — эвын тытлын'аргынон'к'ач нытвак'эн рыркавытрын, ытръэч левыт алван вальын...
Ытлыгэ ивнин ытльа:
— Кита плекыт к'инэйыл ынкъам амэвычьан'эръын. Ынкъам эвыр тырэн'эн'ытку — авэтывак' чьогыргын к'ытыллёпгын!
Чьовыргык к'ача вакъогъэ, ивнин:
— Таам, к'ытыллёпгын!
Ытльата тытлёмнэн чьогыргын. Амкытгынтата н'ытогъэ, ярар рынрэты. О'ран'к'агты выргыргын тылейык'этэ итгъи. К'эйымгук пиринин ынк'эн рыркавытрын, рыкытгынтавнэн ярагты. Рынрыма — мык'ытвигъи, к'ынвэр кымынчыку рытчынин. Ратвынэн, рыльун'эннин аккагты. Ынк'о эвын нэгитэн — выквылгын...
Кытлыги — энаральэн ынпын'эвк'эйин уйвэл...
Мэмылёк эйвэткэ рытык — ганн'энайпылен ынпын'эвкэй.

С. 20
О'равэтльан  ынкъам умк'эт

Нынымытвак'зн о'равэтльан гэн'эвъэнэ. Ытлён амк'ынъычо нивиник'ин. Амк'ынъычо ынан мэмылтэ нэнанмык'энат.
К'ол итгъи о'равэтльан ивинигъи ынкъам льунин кааткочыко омк'ачгын. Тымнэн. Рагттыгъэ. Нэмэ эргатык ивинигъи. Люур валёмнэн вэнивыргыргын. Палёмтэлгъэ — люур мэчеймэквъи вэнивыргыргын. Ынк'о льунинэт н'ырок' умк'эт. Намн'ылёгъан ыргынан о'равэтльан:
— Ванэван мургин пичыгичильын к'ыльугын?
Татлыгнэнат о'равэтльата:
— Вынэ ванэван!
Ынн'ъэм ынан ганмылен ынк'эн умк'ы. Ынк'о о'равэтльан рагтыгъэ. Эвын ярак пыкиргъи — уйн'э н'эвъэн.
Ынкъам ивнин ынан н'авытлывъёк'ай:
— Кита-к'ун, к'ытэйкыгынэт иръын, к'онагтэ, плекыт, къэли ынкъам лилит!
—Ээй, трэтэйкын'ынэт ымыльо!—татлыгнэн н'авытлывъёк'ая.
Тэйкынинэт эвиръыт. Эвыр ынкы о'равэтльан эквэтгъи, к'ырирыск'ивнин н'эвъэн.
Аны о'тчой гэлелин о'равэтльан! К'ынвэр льунин нымным. Пыкэрын'н'огъэ — ынкы ынанъяален'к'ач ныппылюк'ин яран'ы нытвак'эн.
Ынкыри к'ытгъи. Рэгъи.
С. 21
— Мэн'к'о? — намн'ылёгъан.
— Вынэ ыяальэгым! — татлыгнэнат о'равэтльата.
— Вынэ рай, рэмкыльын к'иръытвыгыткы!—ивнинэт ынпыначга эккэт.
Ынкъам эккэт н'ытогъат — к'ытлыги умк'эт... Ынк'эн умк'эрэмкин нымным. Ниръытвыгъэн ыргынан рэмкыльын. Ивнинэт эккэт ынпумк'этэ:
— Гытамо эвиръыт к'ылгыркыниткы.
Эккэтэ нэнумкэвынэт эвиръыт магчыко.
Рэгъи о'равэтльан ралкогты. Ынпыначга ивнинэт н'ээккэт:
— Вынэ к'ытэк'эмэн'гыткы!
Ыргынан чит мытк'ымыт нэйылын. О'равэтльата ивнинэт:
— Ванэван мури ынн'ин вальа тэйн'этэ мынк'амэтва.
Ивнинэт ынпыначга н'ээккэт:
— Вынэ алван' вальа к'ынк'амэтваквыткы!
Нэйылгъэн к'итык'ит. Рунин. Ынк'о ынпыначга пынлёнэн о'равэтльан:
— Рэк'ыльигыт-ым?
— Вынэ н'эвъэн гатымн'эвлен, — татлыгнэн о'равэтльата.
Ынпыначга-ым ивнин:
— Ынк'эн-ым гынин н'эвъэн мурык эрмэчьэ гиткэлин.
— Ээй! — ивнин о'равэтльата.
— Гыт-ым наранмын'ыркынэгыт!
— Мачынан ы'нчарэнмыгым!
Иылк'этгъэт. Эргатык инъэ кыеквъэт — люур рай рэск'иквъи к'ол омк'ак'лявыл ынкъам иквъи:
— Э'ми рэмкыльын? Мытнычгичивэвыркын!
О'равэтльан н'ытогъэ ынкъам к'ытгъи омк'арамкэты.
Ытри нымнымык к'ача нытвак'энат, энмэч рэмкыльын нъатчак'эн. Аны нымкык'ин умк'эмкын ынкы. Нак'ам к'ынур о'равэтльат нынымытвак'энат, ымы нывэтгавк'энат,
ьггръэч умк'эну нитк'инэт.
Эймэквъи рэмкыльын. Ивнин к'олеомк'ачга:
-Гок, а'мын-ым мынпэн'корачвын'!
— Ээй, а'тав! — о'равэтльата татлыгнэн.
Амын-ым пин'кугъи омк'ачгын! Ынк'о о'равэтльан пинкугъи — омк'ачгын пэчайвынэн. О'равэтльан рагтыгъэ авынральэты.

С.22
Ынпыначга пынлёнэн:
— Ы'мто, э'ми?
— Итык-ым, еп игыр тыпэчайвынат,— татлыгнэн о'равэтльата.
Эргатык инъэ нэмэ етгъи энагтатыльын.
Ивнин рэмкыльын ынпыначга:
— Игыр-ым наранмыгыт!
— Мачынан ы'нчарэнмыгым.
Нэмэ к'ытгъи о'равэтльан. Эймэквъи омк'агты. Ивнин омк'айн'а:
— А'тав, мынтэйкэв!
— Вынэ, а'тав!—татлыгнэн о'равэтльата.
А'мын-ым, пэнрынэн омк'айн'а о'равэтльан! О'равэтльата-ым пиринин омк'айн'ын лявтэпы, левтыкин нэлгын тъаетчанэн ынкъам тымнэн. Ынк'оры нэмэ авынральэты к'ытгъи.
Нэмэ пынлёнэн ынпыначга:
— Ы'мто, нэнрэк'эквыт?
— Вынэ ванэван,— ивнин о'равэтльата.
Нэмэ лыгэн эргатык инъэ нагтыгъан. Ынпыначга ивнин:
— Вэчьым, игыр наранмыгыт. Ырык-ым варкын нымэйын'к'ин к'ылегрыркэн левыт — ыргынан к'эплю нылгык'ин.
— А'м вынэ, эплеэн, — ивнин о'равэтльата ынкъам нэмэ к'ытгъи.
Эймэквъи ынкъам люур льунин рыркэн левыт, ымы гаван'к'ытлен. Ынкъам никвъэн умк'этэ:
— Китъам, н'оонко к'ытвэтчагэ!
— Ээй, вынэ мытвэтчагъак!—татлыгнэнат о'равэтльата, ынкъам вэтчагъэ н'оонко.
Ынк'о никвъэн:
— Янор моргынан к'эпле мытралпынрыгыт!
— А'тав, янор торгынан! — о'равэтльата татлыгнэнат.
Аны нэнинтыгъэн к'эпыл лыгэн катам ыныкагты! Эчги пыкиргъи — о'равэтльан пин'кугъи н'оонрэлы. Ынк'оры пиринин о'равэтльата к'эпыл ынкъам ивнинэт:
— Вай-ым торыкы тыйылыркынитык!
— Ээй, вынэ к'ыйылытку! — никвъэн умк'этэ.
Ынкъам ырыкайпы нэюнрын ынанмылычьын омк'ачгын. А'мын-ым ринтынин к'эпыл о'равэтльата — люур ом к'ачгын

С. 23
мачвэйпы выентынин рыркаван'к'ытийн'а ынкъам тымнэн. Нэмэ рагтыгъэ авынральэты.
Нэмэ пынлёнэн ынпыначга:
— Ы'мто, мин'кыри нэнтыгыт?
— Вынэ нэмэ тынмыгъан, — ивнин о'равэтльата.— Кита к'ун, ынръам тургин армачьин'ын мыйъогъан!
Ивнин ынпыначга о'равэтльан:
— Ынн'атал-ым игыр наранмыгыт, мин'кыри к'ун мургин армачьийн'ын. К'ъочатко, э'тки нылгинэрмэк'ин чама нылгэнанн'энк'эн.
— Вынэ мачынан! Вэнлыги тырайъон'ын, мин'кыри к'ун иа'м ынан н'эвъэн иткэнин?
К'ытгъи о'равэтльан майн'ыомк'айн'эты, энмэн К'ъочаткойн'ына. Майн'ырак к'ача ынан н'эвъэн льунин...
Н'эвъэнэ ивнин:
— Ынръам ран'н'ытай? Наранмыгыт! Э'тки нармак'энайн'ын.
К'лявыл иквъи:
— Вынэ мачынан, к'ырым майылгавык!
Люур льунин н'ытольын К'ъочаткойн'ын... Н'ытогъэ майн'ырачыкойпы ынкъам ивнин о'равэтльан:
— Гок, н'авъанн'ытагъэ? К'ырым тымн'ынн'эн мыйылгыт! Вай-ым тынмыркынэгыт!
К'ъочаткойн'ына чит егэ кыплыркынэн, ытръэч о'равэтльан пин'кугъи н'ачгын'к'ачагты. Ынк'о о'равэтльата ы'ръыпэнрынэн. К'ъочаткойн'ын яалгытката к'утгъи. Кэтэм ынкэк'эйык о'равэтльан эймэвыск'ычетгъи ынкъам тынпынэн линлин'ыгйит... К'ъочаткойн'ын камаграръогъэ ынкъам въигъи.
О'равэтльата н'эвъэн пиринин ынкъам к'ытгъи авынральэты. Нэмэ пынлёнэн ынпыначга о'равэтльан:
— Ы'мто?
— Вынэ тынмын тургин армачьийн'ын, — ивнин о'равэтльата.
Ынк'оры ынпыначгын чимгъугъи ынкъам иквъи:
— Колё нэрмэйгыт, о'равэтльайгыт! Вынэ к'ол гымнин н'ээкык к'ыматагын ынкъам к'ырагтыгэ!
Ынк'о эквэтгьэт ярагты н'ыроргарэ. О'тчой гэлелинэт.
К'ынвэр пыкиргъэт ярак.
Ынк'о нымытван'н'огъат нымэльэв ымы ан'ъока.
Ытръэч.


С. 24
Валвыйн'ын  ынкъам  и'ны

Энмэн валвыйн’ын ныралечетк'эн. Ытръэчтэгын ралечетын мимлыльын. Лыгэн мэмлыйн'ык пыкэрын'ок, валвыйн'ын ныпин'кук'ин ынкъам рымагтэты нирк'ин.
Люур э'гычгын етгъи. Иквъи:
— Ельой! Кита мыралегъак!
Валвыйн'ын иквъи:
— Вынэ к'ырым! Э'тки рэпылк'этгъэ!
— Аны к'ырым мыпылк'этык! Аны, ельой, вэлер к'унэче мыралегъак, ваа?
— А'м, к'ыралегэ! Аны к'ун рэпылк'этгъэ!
Э'гычгын ралегъэ. Эчги эймэквъи мимлык, вынэ чит пин'куркын, ынрак'-ым гэпылк'этлин!
Ынк'оры валвыйн'ын ралегъэ. Ралельын нинивк'ин э'гычга:
— Ельой! К'энагтогэ!
Валвыйн'а нинивк'ин:
— Н'эвэк'-ым н'ан тиквыт, аны рэпылк'этгъэ!
— Ынан мыйылгыт н'элвыл н'эранчывэн' вальын!.
— Вынэ к'ырым мыгтогыт!
— Ынан пипик'ылгын'элвыл мыйылгыт!
— Вынэ к'ырым! — нивк'ин валвыйн'ын.
— Аны к'энагтогэ!
— Вынэ к'ырым, к'ырым, к'ырым!
— Ельой, к'энагтогэ, ынан гытин'н'эв мыйылгыт!

C. 25

— К'а! К'а! Гынмыеп-ым нъивын!
Йытонэн валвыйн'а э'гычгын. Ынк'оры ягыркаванэн ымы имтитэ рыльэтэннин.
Валвыйн'а пынлёнэн:
— Мин'кы варкын нак'ам?
Эгычга татлыгнэн:
—Н'оонко, тымкык рымагты варкын!
К'ынвэт валвыйн'а рывиривнин э'гычгын.
Валвыйн'ын н'оонрэ рин'эгьи, нак'ам ымы ынкы уйн'э кэлин'эв. Валвыйн'а нэмык'эй рэтэмъюн'н'ынин э'гычгын— вакъогъэ эвыр ы'ръывъигъи...
Э'гычга йъонэн валвыйн'ын ынкъам рунин ынн'ин ымыльэты, ымы люгнэлютэ рыннин. Ынк'о валвыйн'а кан'ъэк'гыпы рон'н'онэн. Ынкъам ынн'ин рытэ тымнэн э'гычгын. Валвыйн'ын-ым н'ытогъэ ынкъам рин'згъи.

C. 26
Рэк'окалгын ынкъам кэйн'ын

Энмэн, рэк'окалгык'ай умкычыку нытвак’эн.
Люур вай к'эйн'ын пинтык'этгъи омкычыкойпы. Ынкы льувылгыгъэт. Рик'укэтэ ивнин кэйн'ын:
— А'м ети, ельой!
— Ии.
Нак'ам гэпилгулин, эвыр лыгэн льоё рик'укэтэ ельоно
нинэлгык'ин, алымы тымн'эк'ырымэнат ельот. Ынк'о кэйн'э ивнин рэк'окалгын:
— А'мын гынан гамгаваратык, гэмгэгынникык ынкъам гэмгэегтэлыльыкы ипэ ръэегтэтльэн — гынник, эвытлым тымкылевыт ынанайылго нинэлгигыт?
(Тымкылевыт— ынк'эн о'равэтльан). Рик'укэтэ татлыгнэн:
— Гымнан-ым айылго нинэлгигым амынан тымкылевыт, мин'кыри к'ун янра ынан, ыныкит к'ымчочьывытрыйн'ын нэнанолвын'н'ок'эн лыгэн кытгымыкагты, ынкъам
Кытавэтывак' ныпыткынтэтк'ин! Ынк'эн ытлён ынанайылго нинэлгигым, мин'кыри к'ун тымкылевтин к'ымчочьывытрыйн'ын лыгэчан'ыттыгыргын, лыгэн кытавэтывак' ныпыткынтэтк'ин, нак'ам вэлер гивэ пэглятын'н'ок: вай-ым тыпыткынтэркын!
— Каако, какомэй, лен'ытэк' ынк'эн?

С. 27

— Ии, к'элюк'ъым лымн'э уйн'э ынн'ин вальын гэмгэнутэк, ытръэч амынан тымкылевыт ынн'ин вальын.
— Ы-и-и! Элымн'э тымкылевыт чан'ыттыгыргын! — нытэнн'ыткук'ин кэйн'ын. Ынк'о рик'укэтэ ивнин кэйн'ын:
— Гынан-ым мэн'ин?
— Гымнан вынэ н'ан, титэ омкычыкоеквэ нылейгым тылвамгымнан ынкъам лыгивуск'ымчыку, нак'ам лыгэвылтомкычыкоеквэ, ынкы люур кытынгынтава омкычыкойпы нырин'эск'ычетк'ин рэвымрэвк'эй, вынэ ынк'эн гымык лыгэчан'ыттыгыргын, рыпэт тан'ымыльэты линлин'нэчгэттатк'эн.
— Лен'ытэк' ынк'эн? — нытэнн'эвыльэтк'ин рэк'окалгын,— а-а, како, элымн'э ынк'эн? Ыы-аа-аа-аа! Ыы-ииии! — Лыгитэнн'у лыгнин кэйн'ын рик'укэтэ. — Какомэй,
элымн'э рэвымрэвк'эй! Вынэ ынк'энына а'к'айылгавкы!
— Ако, како, к'эйвэ нымэлигыт, к'эйвэ этлы этутъытвикэ?
— Элымн'э, мэй, рэвымрэвк'эй! Ы-и-и-и-э! — панэна
нытэнн'ыткук'ин рэк'окалгын.
Нак'ам эмрынгиитэ палёмтэлвылга нитк'инэт: эвыр ыннэн нывэтгавк'эн, к'ол-ым ныпалёмтэлк'эн.
— Вынэ итык ванэван мытутъытвик, нымэлигым. Вынэ опопы ынн'ин мынинмык: гынан к'ыгтыгын тымкылевыт, гымнан-ым рэвымрзвк'эй — эплеэн микынэ йык'ын'
рэрэнн'ынин, — ынн'ин рэк'окалгын иквъи.
Ынк'о эквэтгъэт амъянра: к'ол тымкылявтынтай, к'ол-ым равымравн'ытай. Рик'укэтэ чамэттанэн рэвымрэвк'эй, умкычыку вальын, ынкъам пиринин гыткайпы. Ынк'о гынмылкэнаванвэты к'ытгъи. Ынкы нъатчак'эн кайн'эты, рэвымрэвк'эй нинэнрык'ин.
Вай люур ининигъи кэйн'ын, эвын гэлгимуллытъыръулин, танлымынк'о гэнпыткэвйивылин, рыпэт ныпэк'эттатын'ольатк'эн Пыкиргъи кэйн'ын. Рик'укэтэ пынлёнэн, нак'ам ванэван рэвымрэвк'эй нынкалыровнэн кайн'эты:
— Ы'мто, э'ми тымкылевыт, гынин айылгыко лынъё?
Эми? А'мын к'эглынангэр эты нэрмэк'ин?
— И-ии-кыккаа! Вынэ тытъылыркын!
Люур вай рыкалыровнэн эюлыльын рэвымрэвк'эй.
Аны рэвымрэвк'эй гарэлпэгляръолен. Люур вай тъытльайн'ын


С. 28

кайн'ин'ын эмчен'ыттэ ваёргатэты гатвэтляпэн'колен н'оонрэ: «Р-рээ! Рр-ээ! Оок-рээр!» Ынк'о гынтэквъи  ваёргатэты. Рэк'окалгын-ым тан'этъо нытэнн'ыткук'ин тан'амалван':
— А-аа-аа! Ы-и-и-и! Ка-ка-как! Вынэ инэнтэнн'ылпъэтыркын! Ээй, вынэ мынмын вай гынин айылго лынъё!
Ынк'о тымнэн, э'ннынкавравнэн. Нэмэ пынлёнэн рик'укэтэ кэйн'ын:
— К'эйвэ ытлён нымэлигыт? К'ыгитэ вай гынин айылго лынъё!
Нэнанкалыровк'эн кайн'эты рэвымрэвк'эй — ытлён-ым нэмэ ныгынтэвк'ин.
— Какомэй, к'эйвэ ытлён нымэлигыт?
— Итык вынэ нымэлигым, ытръэч ытлён тайылгавыркын.
Ынк'о ринтынин н'оонрэ рэвымрэвк'эй. Кэйн'ын нылгик'ынн'ыльэтк'ин. Ынк'о пынлёнэн кэйн'э:
— Уйн'э эты гыт эмэчен'эн'к'эйкэ? Вынэ э'тки, тытъылыркын!
— Вынэ итык эвын-ым к'эйвэ киткит.
— А'мын, ивкэ к'инэнмэлевэтыркын!
— Вынэ а'тав-ым мытантэнмын'гыр. Ытръэч к'ун гымнин варкын вувнытгыляв.
— Вынэ, вэлер!
— Вытку-ым раквыгэчельатгъа, ынкъам ынк'о рэнытгылевйивын'ынэт выквыт. Эченур вэтык'ун тан'амэвлетэлы вальын выквылгын рэнумэкэвн'ын.
— Ээй!
Ынк'о выквыгэчен'н'ой кайн'ин'ын. Тэн'эвынтъылтэгнык ныквыгэчельатк'эн кэйн'ын. Пылыткугъи выквыгэчельатык, ынрак' выквынытгылявыльатын'ой. Ынк'о ивнин кэйн'э рэк'окалгын:
-— Рэк'окал, таам, вай выквыт гылетгъэт!
— Ээй! — Ынк'эн выквынытгылявма кэйн'ын, гэйылк'этлин. Рэк'окалгын иквъи:
— Таам, вынэ к'ывытрынтэт, э'митри гынинэт атынвыт?
— Н'отк'энат-ым вай, — нэнанкалыровк'энат атынвыт
кэйн'э.
Ынк'о рик'укэтэ нылгинытгылк'инэт выквыт нинэнъылийвык'инэт атынвычыкогты, нак'ам эвыр ынкы нэнанпэлявк'энат


С.29

выквыт атынвычыко. Аны нылгэтъылкамаграръок'эн кайн'ин'ын:
— Ии-кы-ккаа! Вынэ, инэнтъылевыркын!
— Вынэ к'эйвэ, к'эйвэ малявын'н'ой! — рэк'окалгын
нивк'ин.
— Ии-ии-кыккаа, вынэ тытъылыркын!
— Кэйвэ, к'эйвэ малявын'н'ой!
 Ынн'ъэм тан'этъо нинэлгинъэк'эрэвк'ин, энмэч нылгэвъэн'н'ок'эн. Кэйн'ын ытръэч нык'улильэтк'ин.
— Ии-ии-кы-ккаа! К-к-к-кка!
— К'эйвэ, к'эйвэ малявын'н'ой!
— А'а?
— А'тав, нивигым — малявын'н'ой!
— Ээй, — энмэч нывъик'ин.
— К'эйвэ, к'эйвэ малявын'н'ой! Читээн этъым тынмын'н'он.
— А'а, рэк'ын нивигыт?
— А'тав, нивигым, малявын'н'ой.
— Ээй.
Ынк'о въигъи энмэч.
Аны гакоргавлен рэк'окалгын! Лыгэн нылгипин'кучитръук'ин. Ынк'о рывэнн'ынин кэйн'ын ынкъам увигъи вычгыквыткынык.
Аны лыгэк'амэтвальатгъэ кэйн'ытъуле. Аны галгэнанк'ыпыгтылен. Лыгэн эвыр вытрынтэтгъи к'эмиплыткунэн'у. Ынк'о йылк'этгъи. Люур этъок'айк'ын вылтомкычыкогты к'ытгъи мэрынрэк'эй, ынк'о-ым нэмэ панэнванвэты
к'ытгъи. Нэмэ ынкы вытрынтэтгъи ынкъам йылк'этгъи.
Нак'ам элек нылгъэк'эгнитк'ин. Кэйн'ынэлгын нынрыратытвак'эн ынкъам эвыр тэкичгыт ынкы нырылтэлк'энат. Аны а'к'агнэгты ныйылк'этк'ин рэк'окалгык'ай.
Ынк'о пыкиргъи вай люур э'гычгын ыныкагты.
— Оо-оолё, колёмэй! Ынрак' ытлён микынэ ганмылен
тан'ымнанмайн'ыгыннэк?
— Нэмык'эй-ым гаваннэгым! Энмэч ымы гыт тыранмыгыт.
— Ээй, вынэ к'эйвэ к'ун тылгайылгавыркын, ытръэч к'ун вэнъым тылгигытъэвык.
— Вынэ итык нымэльэв рак'амэтва, ытръэч итык ынн'э тыргыянва увикэ.
— Ээй, вынэ ии!

С.30

Нылгайылгавк'эн и'ны, мин'кыри к'ун нивк'ин, этъым
ынан ганмылен кэйн'ын. Ынк'о паагъэ увик, тэн'эмрильэйиквитэ увильэтгъи. Аны гытъатыльийн'ын э'гыйн'ын гагтык'амэтвален тэн'эмрильэйиквитэ. Гэлгитэнрымн'уйвылинэт рилек'ъыттымыт кэйн'ин. Ынк'о-ым гайылк'атычгатлен э'гыйн'ын. Ынръа тан'гэмо гэлгылин йылк'атгыргын к'эмиплыткук.
Рик'укэтэ винвыгитэнин йылк'этыльын: эвын нылгэк'ынн'ырвэлятк'эн э'гычгын. Ынк'о йъонэн. Гичийвынинэт рилек'ъыттымгинив рик'укэтэ. Ынръа н'ан э'гыналгын'ойн'ык ройпытковъевынэнат. Ынк'о эквэтгъи н'оонрэ ечьаннопыткынэты. Ынкы гатвэтчален ечьаннопыткынык ынкъам гзк'улильэтлин:
— Мээй! Мээй! Рай-рай, тымкылевыт!
Аны гэлк'утыск'ычетлин и'ны, ынк'о-ым гэгынтэвлин тан'ытръачтагнэты. Аны гэгынтэвлин лыгэн нотагты. К'оныръым нэнангагчаватк'эн рилек'ъыттъымйиквитэ налгын'ойн'ык рэлгэк'авытвальа.
Рэк'окалгын-ым лыгэк'ылпэ гатаранлен. Ынкы-ым нытвак'эн рэк'окалгын. Энмэч гъыръытъылын'олен. Кукэн'ы льунин пэтыралк'ан'ынвык. Ынк'о-ым гэтлян'гыпы виттэргъи, ынкъам мутлымул тэйкынин гэтлян'гыпы. Ынкы-ым арычгытван'н'огъэ ярачыко.
Вынэ э'гычгын гэлгипэн'ъивэтлин, к'ынвэр, рытаалгылявнэн чиниткин налгын'ойн'ын: эвын гэнилгитйивылинэт ы'ттъымыт налгын'ойн'ык. А'мын-ым галганн'энайпылен э'гычгын.
Нивк'ин рыпэт:
— Ии-к, а'мын этъым тынмыркын рэк'окалгык'ай ы'ръунтэтыльын!
Ынк'о вэнвэпыгъэ панэнвэнвыеквэ. Гынмылкинэк йылк'ынвык пыкиргъи, вэнвэпыгъэ рэк'окагты. Ынръа н'ан льунин яран'ы. Аны н'ан эк'ылпэ рылгъэ ярачыкогты. Ынк'о рывэтгаватын'н'онэн.
— Мэй, ытлён иа'м инэтэмъюн'гъи!
— Вынэ вай э'тки нылгитъылигым, — мэрынрэк'эй нывэтгавк'эн рэк'окалгык'ай.
— Нак'ам-ым микынэ инэтэмъюн'гъи?
— К'оо! Тэленъеп?
— Вынэ ванэван. Лыгэн мэчынн'ытэк'. Ако, элымн'э,
мэй, ванэван гынан?

С.31

— Вынэ гым лыгитэленъеп гатъылын'ойгым. Рыпэт-ым вай к'ыгитэ мутлыгрэл кукэчыку.
— Оккой мэй, вынэ к'эглынангэт ынк'эн нытъылигыт!
— Эченчи - к'ун, ивкэ, н'анк'эн гынонан'к'агты к'ынльэтэтгын кукэн'ы, ынан-ым н'ан ы'твык'эй гымнин к'ыяагын. Ынкъам н'энку гынонан'к'ак к'ыттъыгын мутлымул н'отк'эн.
— Ээй, вынэ трэнльэтэнн'ын гынонан'к'агты, ытръэч мин'кыри тыръытвыльэтгъэ, нак'ам эйгулеткыльигым ы'твыльэтык.
— Лыгэн-ым рэн'элк'ивы ы'твыткынык, ынкъам ратэвыльатгъа.
— Ээй, вынэ!
Ынк'о н'элк'иквъи ы'твык'айыткынык ынкъам эквэтгъи гынонэты. Аны нытэвыльатк'эн гынонэты.
Н'энку-ым вытрэнмич и'ны, ынрак' галгайычгэръочгатлен ан'к'ы. Аны э'гычгын ынръа нылгайылгавк'эн, энмэч-ым нылгэк'ъолярчок'эн...
Рик'укэтэ нинэвинвыгитэк'ин. Ынк'о люур вай н'энку гынунык ы'твык'эй атчатгъэ. И'ны-ым гэргэвэтлин, энмэч гэвъилин.
Рэк'окалгын нылгэкачьаравк'эн:
— Аны гымнан тамъён'ыткотвата вальэгым, лён'ынма нэнтыгым. Мэйн'ын'ирэк' мэйн'ыгынникыт тамъён'ывъята тынтынэт!
Ынк'о рымагтэты нымытван'н'ой ы'ръырэк'окалгын.
Ытръэч.

С.32

Ынпыначгык'ай ынкъам кальайн'ын

Ыннэн нымнымк'эй гатвален. Ынкы к'ол ганымытвален ынпыначгык'ай гэн'эвъэнэ эвыр ыргин н'ээккэк'эй.
К'ол-ым итгъи н'ээккэк'эй нотагты к'ытгьи, омкычыкогты оонъынтагъэ. Умкычыку гатвален вээмк'эй.
Н'энку нуунъыгыркик'ин чама нувичвэтк'ин. Люур рай канрак'олейн'ын: «Мэ-эй! К'ыетги мыпонтогыт!» Аны н'ээккэк'эй гэлгичен'ыттэтлин, лыгэн эвыр яран'к'ачагты гэгынтэвлин.
Гэркылельэтлин канрак'олейн'а, к'ытлыги ынк'эн гатвален кальайн'ын. А'мын-ым лыгэн эвыр ынкэк'эй йъонэн кальайн'а. Пиринин ытлён ынкъам ивнин:
— Таам, морыкы мынылк'ыт!
Н'ээккэк'эй нылгъаратыльатк'эн. Вэнлыги-ым почьайпы пиринин — ынн'ин рырвинрынин. Ынн'ин рыпкирэннин ыныграк.
Ярак ытлён рымайн'авын'н'онэн. Пэтле мэйн'этгъи


С. 33

н'ээккэк'эй. К'олетъылё кальайн'ын ан'к'ачормыеквэ нымнаквыгэлек'эн, ынкъам ынкы паколчын'ын нинэнрык'ин, эвыр нинэмнэк'ин паколчын'ын. Ытлён нытипъэйн'эк'ин:
Титэ, титэ тырапонто?
Титэ, титэ тырачачакавылпылё!
Ынк'о нэмэ ныпэкулымнэк'ин.
Эчги эквэтгъи кальайн'ын паколымнанвэты — н'ээккэк'эй гынтэквъи кальарайпы.
Н'ээккэк'эй пыкиргъи к'улинымнымык ынкъам иквъи:
— Ынн'э вэтык'ун энатвыка кальагты, ынан гым нинэнмэйвк'ин, эмрэнун'э мэйн'этык.
Ынк'о эквэтгъи рымагтэты ынкъам пыкиргъи к'онральык. Эвын ынкы ныгатгаткок'эн ынпыначгык'ай, нак'ам мулк'ыгин'кы ныгатгаткок'эн.
Люур-ым пыкиргъи ярайн'ык, вынэ нылгинымэйын'к'ин яран'ы.
Н'ээккэк'эй иквъи ынпыначгык'аеты:
— А'мын, ивкэ к'энанатчын'атгытык!
— Ынрак'-ым иа'м?
— К'ун вай инэркылельэтыркын кальайн'а.
— Рай-ым рай, рэлкучыку варкын н'эвыск'эт, ынан ы'нынатчын'атгыт.
Н'ээккэк'эй рэск'иквъи ярачыкогты. Эвын ынкы нытвак'эн нылгинымэйын'к'ин н'эвыск'эт, нак'ам ныкыттэлетк'ин, вынэ лыгивлыкырвитльэн. Ынк'о иквъи н'ээккэк'эй:
— К'энанатчын'атгэ!
— Ээй! Иа'м-ым?
— К'ун вай, кэльэтэ инэркылельэтыркын.
— Вынэ к'ыетги ынкъам кырвэрчыкогты к'ытлыгэ.
— Ээй! Ынн'атал-ым вэлынкык'унэйгыт!
Н'ээккэк'эй кырвэрчыкогты рылгъэ, ынкы тан'ванэван нывытрэтын. Вачак'-ым панэна ныкыттэлетк'ин, мин'кыри к'ун эммэйн'э кырвирти.
Ынк'о люур рай пыкэрычгатгъэ кальачгын. Аны эвын колейн'ын:
— Э'ми гымнин н'ээккэк'эй? Ванэван к'ыльугыткы?
— К'зйвэ итык мытльун.
-Э'митлён-ым?
— Вынэ н'анк'эн тэркэты гэрин'элин.
— А'мын ивкэ, к'инэнльэтэтыркын! А'мын-ым, вэчьым рэлку варкын?

С. 34

— Вынэ итык рэлку уйн'э. Эвыр-ым мэтивэтык к'ылк'ыриргын ралкойпы.
Кальайн'ын раск'эвычгатгъэ ралкогты. Эвын ынкы ныкыттэлетк'ин н'эвыск'эт.
— Э'ми гымнин н'ээкык?
— К'оо! Гымнан вынэ люнльутэ тынтын. Этъопэл рай н'аргын вальа ынпыначгык'ая лыги, итык гымнан гэмо тылгыркын.
Кальайн'ын ынк'о вэнлыги танлымынк'о нэнарэрыльатк'эн, тан'ымыльо ёрочыкокэн нинэнритльэрувк'ин, чама чоттагнэпы нэнарэрк'эн. Тан'ымыльо вэгыткуйвынин ынк'о н'ытогъэ.
Ивнин ынпыначгык'ай:
— Таам, мынэквэт тэркэты!
— Ээй! Эченут вэты к'ъомрэнанратыркын. Вай н'утри эръолгэты к'инэнрэтыркын!
Инэнрэтгъи эръолгык ынкъам-ым аны нылгъомрэнанратк'эн.
Кытгынтакватгъэ ынпыначгык'ай, аны нылгъомрэнанратк'эн кальайн'ын. К'ынвэр-ым, тылягырголята итгъэт.
Н'анк'эн гырголята нырин'этылек'инэт, лыгэн-ым кыттэркыгъет.
А'мын-ым, ынпыначгык'ая нэнамн'ылёйвык'эн ымтылян'эт кальайн'ын:
— Мин'кэмил рай нъэлгъи нутэнут?
— Вынэ вай, еп лыгэмайн'ан'к'амэл мэйн'эльын!
— О'-о-тчоймэй! Вынэ еп лыгэчекыяа мытытваркын
тэркэпы. Вынэ а'тав мынлеркын тэркэты. Ы'мто мин'кэмил майн'ан'н'огъэ нутэнут?
— Вынэ итыкэвын-ым мачмык'ан'к'амэл!
— Ээй! Мин'кэмил рай?
— Вынэ, н'оты майн'ыгытгымэл.
Лыгэн тан'амовратвантатык нэнамн'ылёк'эн:
— Ы'мто, мин'кэмил майн'ан'н'огъэ нутэнут?
— Вынэ н'отъым мъагытгымэл.
— Ээй, читэвын мытыпкэрын'о. Рай, ы'мто, мин'кэмил вытратын'н'огъэ нутэнут?
— Вынэ ытръэч эчыпратк'аймэл.
— Ы'мто, рай мин'кэмил?
— Вынэ ытръэч рай алпынн'ымэл майн'ан'н'огъэ.
— Ээ, читэвын. Ы'мто, рай мин'кэмил?

С.35
—Вынэ ытръэч мык'эн'эрмил майн'ан'н'огъэ.
— Ээ, читэвын мытыпкэрын'о. Ы'мто, рай мин'кэмил вытратын'н'огъэ нутэнут?
— Вынэ ытръэч виилетыркын.
— Вынэ мытылгэпкэрын'о.
— Ы'мто, рай, мин'кэмил вытратын'н'огъэ нутэнут?
— Вынэ тэн'эвытрыкэ нъэлгъи.
— Како, како!—галгъырыкоргавлен ынпыначгык'ай, ынк'о ивнин. — А'мын-ым ытлён, тыричтэнкэвн'этыркын, мин'кыри к'ун мытыпкэрын'омык тиркык, энмэч н'аан умкыт вытрэтыркыт.
Ынн'ъэм ванэван, ытръэч нинэтэмъюн'к'ин ынпыначга
кальайн'ын. Ивнин нэмэ:
— Вынэ а'мын, ымы о'равэтльамкийн'ын вытрэтыркын!
— А'мын-ым, коргавмачы мыричтэнкэвн'этык, эченур вэты к'ъомрэнанратыркын.
Ынк'о а'тав пытляк' рэчтанкавн'атын'н'огъэ. Люур кытавэтывак' кытк'алетлы пъултыткульэтгъи чама о'рагырголягты ныпъултычирк'ин. Аны кальайн'ын нык'улильырук'ин:
— Вынэ аны, инэнэрэтыркын!
— К'ун тиквыт, к'ъомрэнанратыркын!
Аны нинэлгинйъэчычевк'ин кальайн'ын. Ынк'о люур инэтрилетгъи. Аны гэк'улильэтлин:
— К'инэпириги-и! К'инэпириги-и-и!
— К'ун к'эйвэ трэпирин'ыркынигыт!
Аны лыгэн эвтылягты гэрэттылелинэт. Нылгийъэчычек'инэт, рыпэт вилют нывъёпчак'энат, рыпэт кытыйгын нъэйн'эк'ин: «Въю-въю-въю-въю-въю! Кальайн'эн кырвирти эмйъэчычетэ нылпъиткук'инэт. Ынпыначга к'эйвэ
нэналгэйъон'н'ок'эн, э'квырга ванэван ныпиринин. Аны томгайн'ын гэмэйн'ылыленвэнтэтлин ынкъам тан'к'онпы нык'улильэтк'ин:
— К'инэпириги-и-и-и!
К'ун тылвавыркынэго-о-от!
К'ынвэр, рай, лыгэпкэрын'н'огъат нутэск'ык. К'ынвэр кунэче гагтык'олельатлен: «Мээ-эй!..» Ытръэч-ым чит-ым нивк'ин: «Мээй, к'инэпириги!» — ынкъам еп чывипыт к'уликул тылпъиск'ычетгъи: ынк'эн ытлён нотаск'ычыкогты гэргэтлин.

С. 36

Ынръам н'ан ытръэч йылгыгыргык киткит эвыча гыткат нывытрэтк'инэт. Нотаск'ычыкогты гэтэн'инэплин кальайн'ын.
Нак'ам ынпыначгык'ай люнрэк'э гитлин. Рагтыгъэ ынпыначгык'ай.
Ярак пыкирык, н'ээккэк'эй ивнин:
— А'мын-ым, игыр уйн'э зкэльэкэ мытынъэлмык. К'эйвэ лым мэчынкы, эвыр рарагтыын'кы, рарагтыгъа, ынан вай эвыр тырэвинрэтгыт. Рарагтын'ыркын?
— Вынэ к'ун, ии! Ынн'атал тылгэрарагтын'ыркын! Чама ытлыгыт ивыркыт, этъым въигъи мургин н'ээкык, к'ытлыги, вай ванэван. Гыт-ым ынн'атал вэлынкык'унэйгыт, мин'кыри к'ун эмрэнун'э нинэнмэйн'эвк'ин гым кэльэтэ.
Ынк'о ивнин ынпыначгык'ая:
— Мин'кы-ым кытъаткэ варкыт гынин яральыт?
— Вынэ тэнлыги тылгыркынэт, энмэч мэчынкы ынн'ин мытрарагтыгъа, ынан гыйивыльу тыритгъэ.
Ынк'о эквэтгьэт. Аны о'тчой гэлелинэт! Ынк'о, к'ынвэр, пыкиргъэт ярак.
Колё галгэкоргавленат яральыт! А'мын-ым, ынк'о пын'ылтэгъэ н'ээккэк'эй. Тан'ымыльо тывыльаннэн, ымы кальайн'ын тывнэн.

С.37
Энмык'алетлы рэтлетъё

Энмэн ытлен нылгинытэрмэчьын'к'ин ытлыгын. К'ол рыннин ытлыгэ н'ээкык ивнин:
— Ы'твэты к'ын'элгынта!
Эквэтгъи. Пыкиргъи ы'твык, н'илгыт-ым галгэк'этыкватленат — рырыткук нэналвавк'энат...
К'ынвэр ытлыгэ йъонэн. Выквэпойга кыпчевынэн — к'утык лывавын'н'огъэ... Ытльата йъонэн, э'мэтэ рырагтаннэн.
Ынк'ор-ым мэлеквъи. Ынръам тэвэнан'антайгот рыннин. Тэвэнан'антагъэ энмыткынэты, ынръам гак'этыкватленат нутэск'ык ыпэ. Нэмэ нэналвавк'энат...
Нэмэ ытлыгэ йъонэн. Ивнин ытлён:
— Иа'м нырулигыт?!
Люур н'илгын йытонэн, ынк'оры илгэннин гыткайпы. Люур энмык'алетлы ритлиннин ынкъам лыгэн ынкы ынн'ин пэлянэн...

С. 38

Эвыр н'ан нэлеръук'ин, ынкъам эвыр н'илгын нъэк'эрэтылек'ин. К'ол итгъи ытлыгын к'ытгъи — эвын н'ээкык гэлпъилин, эвын уйн'э.
Элеръугъи. Ы'твыткугъэт. Ынин эккэт тэвыльо лыгнинэт.
Люур рай рыркайн'ын... Лыгэн ынкэгйит к'ытгъэт. Эвын нэнининиквъэн — н'аврыркайн'ын. Напэнрыгъан. Эккэт ивнинэт:
— К'ыръэрильэтгытык!
К'ол янор, ынръам лен'камаграгъэ, иквъи:
— Вынэ э'тки!
Ынръам к'ол к'ытгъи, нэмэ иквъи:
— Вынэ э'тки тылен'камаграгъак!
К'ынвэр ытлыгын ръарэгты к'ытгъи. Эчги туккэн рыйпын'аркынэн, люур рыркы лымгытвигъи — эвын ынин н'ээкык...
Ытлыгын ван'к'ыта черунин, мэмлеты рыкувлыткувнин. Эккэт ивнинэт чакэтта:
—Ытля рагтык к'иквыткы: «Ынк'эн н'ан мытльугъэн».
Иквъэт эккэт:
— Ии!
Рагтыгъат эккэт. Пыкиргъэт. Нивын ытльа. Тэргатгъэ ытля. Ытръэч лымн'ыл.


С. 39
Ейвэл ынкъам э'гпэпэк'ылгычгын

Нынымытвак'энат к'утти айвалын'к'ач нымнымык. Ытри нъытвыткук'инэт. Ырык рээн гатвален ейвэл. Ытлён ытръэч гэн'эвмиргык'эе нытвак'эн. Ытри нын'ъонымытвак'энат. Ейвэл к'утырык рээн энмэч нъытвыткук'ин. Ытлён ы'твыткук к'эйвэ нымэчтэкичгынн'эк'ин. Аны гатваленат, к'ынвэр ынан ыннэн к'опалгын
эйминнин. Увэрачыко ёнэн к'опалгын.
К'ынвэр льэленръугъи. Ейвэлин тэкичгыт тэлпыгъэт, ытръэч амынан кымгыт нъэлгъи. Ейвэлк'эе ивнин н'эвмиргык'эй: «Опопы чен'эр кымгыт мынинэгтын!»
— К'элюк'ъым ии, мынинэгтын, мынрэк'уркын-ым! — иквъи н'эвмиргык'эй.
Ынк'о ейвэлк'эе н'эвмиргык'эйин кэттэ йымнэнат ынкъам н'ытогъэ. Йъонэн увэран ынкъам рывэнтэннин.
Рэск'иквъи ывэрачыкогты, ынк'о гатгапын'н'онэн к'опалгын— эвын ытръэч нык'ачгыппэгляк'эн к'опалгын.
Люур пипик'ылгымкын н'ыторъогъэ н'аргыногты...
— Иа'м ынкы нытваторэ? Тынмыткоркынэтык! — иквъи ейвэл.
Люур воск'ыгэн'гыпы к'олентогъэ ръэнут:
— Вынэ ынн'э анмыка гымнин кымин'ыт!
— Вынэ к'эйвэ вэнлыги тынмыткоркынат, к'ырым
мылвавынат! — анн'энайпэты иквъи ейвэл.
— Аны титэ мывинрэтгыт эрмэтвик! — иквъи воск'ыгэн'гыпы.
— Нак'ам-ым н'утри к'ынтогэ! — амъымн'ычвына э'йн'эвнин ейвэле.
Ынк'о н'ытогъэ нылгинымэйын'к'ин  э'гпэпэк'ылгычгын... Ивнин э'гпэпэк'ылгычга:
— Танъянвэпы виин к'инэгтэтги.

С.40
Ейвэл инэгтэтгъи танъянвэпы ынкъам рагтыгъэ. Ярак пыкиргъи ынкъам ивнин н'эвмиргык'эй:
— Мынк'амэтва, э'тки тыгытъэркын!
Н'эвмиргык'эе рытэнмавнэнат роолк'ылтэ.
Люур иквъи н'эвмиргык'эй:
— Иа'м ынръам гэръэлинэт тэкичгыт?
— Таам, нэмэ рэк'ыркын? — иквъи ейвэл.
Нэгитэгьэн кукэчыкун — к'ытлыги, тэкичгын мэйн'этгъи чама мыкэтгъи... Качьараквъат.
К'эмиплыткугъэт. Йылк'этгъэт. Эргатык кыеквъэт. Иквъи ейвэл н'авмэргэты:
— Кита, к'ыёпатгэ н'аргыногты! Н'аргын вальыт рэк'ыркыт?
...Люур н'эвмиргык'эй к'улильыръугъи:
— Вынэрай, нумк'эвэлеркылеръук'инэт!
— Вынэ эк'ылпэ к'ырэги — мыйпынат эвиръыт! — ивнин ейвэле.
Рэгъи ынпын'эвк'эй, ынкъам йымнэнат эвиръыт ейвэле. Н'ытогъэ. Люур льунинэт: рэмкын амманан' нываляркылячак'эн омк'агты.
Ейвэле пиринин рыпэн'ы ынкъам пэнрыткогъэ омк'агты. Льунин ынан: янотыльын умк'этэ гамачпэчайвылен. Ейвэле пэнрынэн умк'ы. Янотыльын галянэн ейвэле, умк'ы ымы рэймэвнин, к'ымэк нэнайъок'эн... К'ынвэр йъонэн ынкъам яалгыткайпы пириск'ыченнин. Эчги умк'этэ юуркынин, ейвэле кытрэлык кыплынэн — тымнэн. Эмтэйпынэн лыгэн ымыльэты ынкъам кытгынтырагтыгъэ.
Аны чит навочвыпэнрын амрэнэвнан'а! Ейвэлк'эй вынэ гэгынтэвлин ярагты, умк'имтильын. Ынн'ин рыпкирэннин умк'ы ярак. Ивнин ынпын'эвк'эй:
— Эк'ылпэ к'ынвэнн'ыгын умк'ы!
...Ытръэч ынйивыт э'йн'эвнинэт омк'атъолёнво. Иквъи ынпын'эвк'эй:
— Вынэ вэлер армачьэты к'ынльэтэтгынэт левыт, линлин', йигйит, лыгэн ымыльо к'эчейыръыт.
— Вынэ лыгэн чик'к'ырым мынльэтэтынэт, энмэч мургинэт роолк'ылтэ!
Люур рай етгъи энагтатыльын ынкъам иквъи:
— Э'ми мургин умк'ульын? Кита армачьэты к'ылк'ытги! Ынкы ынан нэрэнрэк'эквыт эрмэчьэ, вэлер гыт омк'аэнэвнаткольэгыт. Таам, мынэквэнмык!

С.41

Ынк'о кэргыпгъэ ейвэл ынкъам к'ытгъи армачьэты.
Армачьыйн'а майн'ырак к'ача а'тчанэн, лылепыльымкык рээн. Эймэквъи ейвэлк'эй. Армачьыйн'ын иквъи:
— Эви ынк'эн омк'энэвнаткольын морыкы! Вынэ мыркыпчевын тымтагнэты!
Ынк'о иръытвигъи армачьыйн'ын. Ынкы нытанн'ыткочак'энат лылепыльыт. Ытръэч ынин ынйивыт гэпыннэвлинэт... Люур армачьыйн'ын иквъи:
— К'энапэнрытык, вынэ эк'ылпэ!
Аны лылепыльымкын иквъэт:
— Вынэ, ейвэл, к'ыпэнрыгын!
— Аны чамъам! К'ырым минъэтэтык! К'ыгитэ ынк'эн тыргычгын! — иквъи ейвэлк'эй.
— Вынэ к'эйвэ! Иа'м-ым умк'ы иткэгъэн?
— Вэнлыги к'ыпэнрыгын! — иквъи к'ол лылепыльын.
К'ынвэр ейвэлк'эй лыганн'энайпыгьэ ынкъам пэнрынэн армачьыйн'ын...
— Этъым, тынмыркынэгыт — иа'м-ым энапэнрэ тэн'эк'ылк'ылкэ, ынн'ин вальык'аегыт! — к'улильыръугъи армачьыйн'ын.
Ейвэлк'эе пэнрынэн ынкъам пиринин армачьыйн'ын мынгэпы... Аны о'тчой гэтэйкэвлинэт! К'ынвэр ейвэлк'эе армачьыйн'ын мынгымчаткойвынэн ринтык.
— И-ии, вынэ энанмыркын! К'инэтрилги! Мэчынкы!— к'улильыръугъи армачьыйн'ын эмтъыле.
— Како, мытив нэрмэйгыт, к'ытлыги ванэван! Ээ, виин мэчынкы, ратанн'авн'эн! — иквъи ейвэлк'эй.
Ынк'о паагъат тэйкэвкы. Иквъи ейвэл лыляпыльэты:
— А'мын, мытив нэрмэк'ин, к'ытлыги нырулк'ин, нак'ам нытэрмэчьын'к'ин! Ынн'ин вальыторэ — нытэрмэчьынтури!
Ынкъам рагтыгъэ ейвэлк'эй.
Ынк'оры мэчынкы гэтэкичгэ гатваленат ытри н'эвмиргыкэй, мин'кыри к'ун умк'эт нэнанмык'энат ейвэле чама нивиник'ин.
К'ынвэр мэйн'этгъи ейвэл, пытк'ылым эрмэквъи ынкъам н'автын'гъэ. Н'эвмиргык'эй въигъи. Намайынлягъан.
Ынк'о к'онпы нымэльэв гатвальатлен ейвэл гэн'эвъэнэ, пэнин нымкъэв нэнанмык'энат мэмылтэ ынкъам к'утти гынникыт. Ынн'ин гэвинрэтлин э'гпэпэк'ылгычгын яйвалк'аеты эрмэтвик.

С. 42
И'гыт ынкъам ейвэлк'эй

Энмэн, еп тэленъеп колё ёо гатвален! Нак'ам амк'ынъычо колё ёо, ынкъам ан'к'ы уйн'э эгынниккэ. Ымыльэты варат гэк'итувъиткулин чама гэченувъиткулин. Ытръэч чавчыват гэегтэтлинэт.
Ытръэч н'ирэк' ярат ан'к'альэн гэгнулинэт. Яатрак нытвак'энат н'эвъэн ынкъам у'вэк'уч. Ы'ттъыётрак гатваленат н'ыроргарэ — ытлыгын, ытля ынкъам нэнэны, еп н'ырангэвэльын. К'ынвэр въигъэт ымыльо, амынан пэлятгъэ нэнэны.
Ыныкит въигъэт ынк'энат, энаальа наёпатын'н'огъан нэнэнэк'эй, нъатчак'эн ытлён въильын. Ытри нивк'инэт:
— Мачынан нывъигъэн, лыгэнитык гынрыру лын'к'эв!
Нак'ам ытлён амк'ынъычо нылёвык'эн ытльайпы, алымы ытля тэленъеп гэвъилин. Нак'ам лёльот эмк'ынвулк'ытвик ныйыръэтк'инэт ынкъам ээкэт нынлетк'инэт эвыр эмичгэ ныйыръэтк'инэт. Колё ынык омом! Нак'ам энаальа
Ныёпатк'эн, нивк'инэт:
— О'тчой эвъикыльин!
Н'инк'эй-ым амк'ынъычо аммайын'кы нынъэлк'ин, к'ынвэр ралкойпы пэглян'н'огъэ.
К'ынвэр мэйн'этгъи. К'ол итгъи инъэ чен'ыттэ кыевыск'ычетгъи: эвын чоттагнэпы к'ынур рай ы'ттъыт нылейвык'инэт. К'ытлыги, ынк'эн и'гыт. Ынкъам нивын и'гэ:
— А'мын како, гыт мэчычьу ратомга ныёпатэгыт въильигыт, нивк'инэт: «А'мын како, о'тчой эвъикыльин!»
К'ынвэр к'улиникэк н'инк'эе ытлыгын ривлынин рок'алеты

С.43

ынкъам эвиръыт йыннинэт, ынк'оры ымын' ытльэн йыннинэт эвиръыт ынкъам йымэнэнат ээкэгйит.
К'ол итгьэт вулк'ытвик нэмэ рай ы'ттъыт етгъэт ынкъам нивын:
— Таам, а'мын кынтогэ! Мэчынкы эвиръыт кыкватгъат! Ынкъам эвыр рантогъа, а'тав к'араттагэ, а'тав
к'ивиниги. Эвыр гынин ратомгыт ривн'ыт: «А'мын мынвинрэтгыт!» — к'иквынэт: «А'мын, к'ырым вынэ!»
— Ээй!
Н'инк'эй н'ытогъэ ынкъам к'ытгъи мъэгыргык рымагтэты. Ынкы тымнэн ыннэн унъэл ынкъам мэмыл. Рагтыгъэ н'инк'эй.
Ымыльо э'мэннинэт ярак тыттатгыргэты, нак'ам нылвавк'эн тыттэтык. К'ынвэр н'инк'эй к'ъочаткогъэ: «Нак'ам тылвавыркын!»
Люур етгъэт ы'ттъыт ынкъам нэвинрэтын. Ынк'о энаальэн н'эвъэн иквъи:
— А'м вынэ мынвинрэтгыт!
— Вынэ ынн'э! Э'тки гым торгынан нэнаёпатторэ въильигым! Энмэч к'ырагтытык! Мачынан амгымнан трэмигчирэтыркын.
К'ол итык нэмэ вулк'ытвик ы'ттъэ найъогъан ынкъам
нивын:
— Аны ытлыгыт к'ынлегынэт — янор ытлыгын, ынк'о ытля. Эвыр нэмэ энаральа нэриквыт: «Вынэ мынвинрэтгыт!»— лыгэн к'ивыркынэт: «К'онпы к'ырым! Энмэч к'ырагтытык!»
Ынк'о эргатык кыевкы, ытлыгын лыгэн волвакы имтинин, ынк'о ымы ытля лыгэн э'птэ к'ынур ытлыгын имтинин.
Эвыр н'инк'эй амк'ынэргатык арман' нынъэлк'ин, к'ынвэр колё лыгэрмэквъи.
Ынкъам ынкы ы'ттъэ нивын:
— А'мын, к'ол эмн'олык к'ычгичивэтыркын ярара, ынан моргынан мытранвэтгаватыркынэгыт. Ынк'эн гыт майн'анма моргынан гынин ээкэт нинэнынлевмури. Мури — конъачгынкэнаморэ.
Ынк'энат, к'ытлыги, и'гыт. :
Кынвэр ы'ттъэ нивын:
— А'мын , к'ын'автын'! Н'анк'эн чавчывармачьэн н'ээкык к'ыматаск'эв!

С. 44

Иквъи н'инк'эй:
— А'м, чамъам!
Ы'ттъэ нивын:
— А'м, вынэ мэчынкы!
— А'м, звыр-ым торгынан!
Эргатык инъэ ы'ттъыт етгъэт. Ынкы ымы ръарк'ат
ымы оргоор. Ынкъам ынк'эн н'инк'эй эквэтгъи, н'автын'ыск'эквъэ. Тыляма ы'ттъэ нивын:
— А'мын, н'утку варкын нымным колё нывэймэнк'ин.Гыт итык колё лыгэн нылгинытэн'ъэв ратвагъа ынкъам мури ымы колё мытръэнк'эвы к'амэтвак, энмэч мытрэвъэну.	К.эглынангэт пыкиргъи. Эвын ыннэн яран'ы нытвак'эн. Ынн'атал колё нывэймэнэтк'ин!
— А'мын, етти?
— Ии, вынэ тыетык!
— Како а'мын, мэн'к'о етгъи?
— Вынэ гым колё ыяальэгым!
— Ээй, вынэ эк'ылпэ к'ырэск'икви ынкъам к'ык'амэтвагэ! К'эйвэ этык гынин ы'ттъыт к'ырым въэнук нъэнк'этынэт?
Н'инк'эе ивнин:
— Вынэ к'ырым нъэнк'этынэт.
Нэрэн'этынэт ы'ттъыт. Ынк'о виин лыгэн рэнмыгин'кы нъэлгъэт. Ынк'о йылк'этгъэт.
Кыеквъэт. Н'инк'эй н'ытог'э. Эвыр и'гыт ынкы лыгэн
рымумкылевнинэт, ынк'о эквэтгъи.
Тыляма ы'ттъэ нэмэ нивын ытлён:
— Н'утку варкын нымным э'ткин'. Энмэч гыт рэгытьэты ымы мури мытрэгытъэты. А'мын, мачынан! Ынан
моргынанчик'ай к'ол ымыльын аймак мытрэнъылин'ын
ынкъам ымы мури мытрак'амэтва.
Люур пыкиргъи. Эвын э'ткин'ыт. Ытръэч иквъэт:
— Уйн'э мури эрэн'кэ!
Ивнинэт:
— А'м, мачынан рылго нитынэт!
Ытръэч киткит к'амэтвагъэ ынкъам йылк'этгъи.Лыгэн йылк'этгъи н'инк'эй, ынкы этынвыт к'амэтвамгогъат.
Люур рай пыкиргъэт ы'ттъыт ынкъам нэнъылигъэн к'оранмын. Нивын ы'ттъэ н'инк'эй:
— А'м, к'ык'амэтва! Тъэр так'ъано рэлгын'ынэт?

С.45

— А'м, вэлер ыннэн!
— Ээй!
Люур моогъат увик. Нивын:
— А'м, вынэ к'ык'амэтва!
Ивнинэт н'инк'эе:
— А'м, вынэ, этлы!
Вэты к'эйвэ н'инк'эй к'амэтвагъэ. Ынк'о эргатык кыеквъэт, н'инк'эй нэмэ эквэтгъи. Ынк'о к'ытгъи н'алвыльэты этын — н'элвыл галгэнмыткойвылен ы'ттъэ.
Тыляма ы'ттъэ нивын н'инк'эй:
— Н'утку мытрайъон'ын нымным, ынкы тъэркинэт к'аат, ытръэч мытлын'эн. Ынкъам эгыткэнайпы, морыкайпы акватынвэпы, н'отк'эныргэн ытлыгын ганмылен,
н'элвыл нэткун — ытръэч мытлын'эн нэныгнувынэт к'орат. Ынк'энат ытръэч н'ирэргэри нъэлгъэт — ытля ынкъам экык.
Эчги пыкэрын'н'огъэ, ы'ттъэ нивын ытлён:
— А'м, н'утку к'ыткив!
Н'инк'эе ивнинэт:
— Ытръэч-ым трэнк'эювн'ынэт.
Ы'ттъэ нивын:
— Ынан н'ырак' к'орат мытрэрэнн'ынэт. Н'ырок' аймакыт мытрэн'ылин'ынэт, ыннэн так'ъано к'ылгыгын.
Н'инк'эе-ым ивнинэт:
— Ымыльо к'ынъылигыткы!
К'ол ы'ттъын иквъи:
— Вэлчиин, лымн'э к'утти мынрэтынэт ынкъам чама мынынкэгытрэвынэт ынкъам мачыргынан нувъиткунэт.
Эчги пыкиргъэт, ы'ттъэ нивын н'эвъэнйыръын:
— Эргатык ынк'о нарагтыгыт — ымэн, ынн'э авалёмка. Ынкъам торгынан к'ылгыгыткы н'элвыл.
Эргатык кыеквъэт — ы'ттъэ нивынэт:
— Н'оонрэ к'ыялгытгытык! Мури рагтэты мытрата.
— Ии, вынэ н'энрилы мытрэлк'ытгъэ.
Ынкъам нивын н'инк'эй:
— А'м, игыт н'утку нурэк'ин нымвытгыр — н'ирэк' ныкирит ымы н'ирэк' ы'лён'эт тыляёлк'ыл.
Н'инк'эй эквэтгъи. Н'ирэк' ныкирит ынкъам н'ирэк' ы'лён'эт  яанэнат. Ынк'о пыкиргъи нымнымык. Энмэн ы'ттъыётрак эрмэчьын нынымытвак'эн. Н'ытогъэ эрмэчьын:
— Како, мэн'к'о етгъи?

С. 46

— Вынэ ыяайпы!
— Таам! А'тав мынымго! Янор рэк'э мытритгъэ?
— К'оо!
Ынкъам эрмэчьэ ивнин:
— Этъопэл янор пойга, ынк'о мынрачвын', ынк'оръым мынтэйкэв!
Ынкы ы'ттъэ ивнин н'инк'эй:
— Ынан гымнин увик к'ыйпыгын.
Н'инк'эе ы'ттъыт ярак рынрэ рамэчавнэнат. Ынк'о моогъат пойгыльатык, нак'ам ынкы нымкык'инэт о'равэтльат умэкэтгъэт. Люур н'инк'эе кагынмэпы пивнин эрмэчьын. Иквъи эрмэчьын:
— Еп эплыткукэ! Лымн'э мытрарачвын'ы! Энмэч к'ытэнмавыркын!
Н'инк'эй иквъи:
— А'мын-ым, ынн'ин!
Эрмэчьэ ивнин:
— Нак'ам мынлеркын!
Ытри н'ирэргэри рачвын'акватгъат. Нэмэ н'инк'эе пэчайвынэн. Ынк'о эрмэчьын пыкиргъи. Ивнин эрмэчьэ:
— Колё! Чен'эт гэетигыт! Таам, вынэ мыныплытку!
Мынытлымык! Ынк'о энмэч мынтэйкэв!
К'ынвэр моогъат тэйкэвкы. Ынкы нытвак'эн колё нымэйын'к'ин уттуут. Эрмэчьэ ивнин:
— Вай-ым гымнан н'отк'эната нэнанмэгым!
Н'инк'эе ивнин:
— Ээй!
Н'инк'эе нэмэ ойн'эмтэнэн ынкъам ивнин:
— Тиквъэк', гынан н'отк'эната нэнанмэгыт о'равэтльат?
Эрмэчьэ ивнин:
— Аны ванэван!
Нак'ам о'равэтльата нивын н'инк'эй:
— К'эйвэ! Лыгэн ынк'эната нэнаркыплык'энат!
Н'инк'эе ивнин:
— Вай-ым, тынмыркынэгыт!
Лыгэн ынк'о кыплынэн эрмэчьын. Тымнэн.
Ынк'о н'ээкык ынин матанэн. О'равэтльат иквъэт:
— А'мын-ым, игыр тымн'эмэн'кырэ к'ыляйвын'н'огэ, лыгэн гыныгчимгъутэ!
Ытръэч лымн'ыл.


С. 47
Рорат

Рорат ганымытвален гэн'эвъэнэ. Ытръэч н'ирэргэри ганымытваленат. Пэнин у'вэк'уч ылвэгилильын, нак'ам нылгэнымлык'эн. Вынэ итык ылвылю нэналгэнмыткок'эн.
К'улиникэк-ым нэмэ ынн'ин ылвэгилигъи Рорат. Ынръам волк'ы гэлелин. Эвын рагтыгъэ — уйн'э н'эвъэн. Аны ынрак' гакапчачавлен тумгык'эй Рорат: вынэ вай  э'ми н'эвъэн? Энарэрын'огъэ лымынк'оры, вынэ уйн'э, льук нэналвавк'эн. Ытлён нак'ам лымынк'оры нылейвык'ин. Чемгьон'н'огъэ Рорат. Ы'твык'айыткынык эквэтгъи лыгзн гынонэты.
Аны о'тчой гэлелин гынонэты. К'ынвэр йъонэн нылгинымэйын'к'ин ан'к'ы. Вынэ ынкы галгоратвален. Аны ы'твык'эй

С.48

нинэлгининтыск'ивк'ин эйычгитэ. Вачак', ванэван натчатын Рорат, мин'кыри к'ун ытлён пытлин'ыльу гатвален.
Тъэр яанэнат гивин'ит мэмлыткынык, к'ынвэр нэмэ нылгинытымгык'ин ан'к'ы йъонэн. Аны лыгэн ымын'  лыгэыяакэнат э'йн'эт галгэн нэнавалёмк'энат. Вынэ нак'ам колё лыгэмыкгалгальын...
Нычимгъук'ин Рорат: «Ээт, аны ръэмин'кыри титыркын?» К'эйык'ын лыгэн тылегъи ынръам эргыръокыльэн ан'к'ы йъонэн. Вынэ чама Рорат айылгыкыльэн. Тан'эргыръока нытвак'эн, тан'к'онпы ытръэч нэргыпйъелгатк'эн. Ынк'эн рымагтынэн эргыпйъелгылк'ын, ынръам рай тэн'вуск'ымчыку тылян'н'ой. Лыгэн к'ынур илкэ нылек'ин.
Люур рай ыяа вытрэтгъи мачык'эргык'эр. Аны нылек'ин Рорат, нычимгъук'ин: «Ынръам эплеэн мин'кыри вальын ан'к'ы тыйъоркын?» Пыкэрын'н'огъэ н'энри. Вынэ эвыр вай гынмылкинэк майын'кы нъэлгъи мэчык'эргык'эр.
Пыкэрын'н'ой н'энри. Аны тан'вэнъым вынэ лыгивтылетэ нырин'эмъетк'ин гатле. Нак'ам лыгэн к'ынур ээкэк к'ача, лыгэн к'ынур мэчык'эргык'эр нычелык'эн.
Н'оонрэ к'эйык'ын тылегъи Рорат. Ынръам н'энку льунин нывэн'ыткук'ин мимлык ыпэ вальын, нак'ам нылгиныйык'ъэв, к'ынур лыгэн йыкыргын. Ытръэч, ынн'атал
нылгинымэйын'к'ин.
Аны нак'ам гатле ныкамэйгатк'эн нылгинымкык'ин. Лыгэн галгат камэплыткольыт ныпэнрыткок'энат ван'ыткольыйн'эты. Чымк'ык нырмагтык'энат, чымк'ык-ым, еп армагтыка, йыкыргыйн'а нинэчвик'инэт гынунэтэ. Нылгинымкык'ин ынн'ин нитк'ин гатле. Э'квыргъам мыкычьыт нырмагтыръок'энат. Лыгэн-ым тораан'катыльын йык'ыргын галгата ныпэнрык'эн. Вынэ галгамкычгын нывылтъэв ныпэнрыткок'энат ынкъам чама ынк'эната ытри йыкыргычга нинэчвиткук'инэт.
Ынкы чимгъугъи тумгык'эй Рорат. Тэвэнан'к'агтэ чьонныпэты э'левнинэт. Аны люур вай рин'эгъи, янор мэмлыткыната, к'ынур ёкваё. Аны вэнъым ныйык'ытчок'эн рэн'- алк'ытэты. Ынк'о гырголягты рин'эгъи ы'твык'айыткынык. Аны нылгийъерин'эмъетк'ин ы'твыльык'эй! Ынк'о вакъогъэ ы'твыльык'эй мэмлыткынык. Иквъи: «Иик, аны н'ан, вэчьым к'ун тырармагтыгъа!»


С.49

Ынк'о рэн'атантэнмын'атгъэ, рин'эгъи. Аны н'ан гаамэйгатлен ынкы. Ынк'о тораан'катыск'эвыльын пэнрынэн. Вынэ рымагтыгъэ! Аны н'энку лыгэн к'ынур ээк нынлетк'ин, колё нылгэк'эргатк'эн.
Ынк'о нылек'ин рымагтэты Рорат. Нак'ам ы'твык'эй ынин ныппылюк'инэк'эй! Люур н'оонко вытрэтгъи гычурмын. Еп ыяа. Иквъи: «Иик, аны, вэчьым тыпкиргъэк гычурмык». Нылек'ин рымагтэты. К'ынвэр эвыр пыкэрын'н'огъэ гычурмык. Энмэн лыгэн нычелгатк'эн нутэск'ын.
Пыкиргъи. Н'ыпэгъи. Нытлепыткук'ин гыролмакы. Аны йык'к'ай-ым нылгитымгэтк'ин. Ытръэч нэмэ галгэн э'йн'эн нэнавалёмк'эн. Ынк'эн нутэск'ын нэмык'эй лыгэн к'ынур н'уткэкин. Ымы нытиркининик'ин.
Ынкы ы'твъэт пэлянэн ынкъам амнон'эты к'ытгъи. Люур н'оонко яран'ы вытрэтгъи. Ынкыри к'ытгъи. Ынкы пыкиргъи. Пынлёнэн авынральа:
— Мэн'к'окэнайгыт?
— Вынэ вай, э'тки ыяакэнайгым!
— Элымн'э, вэчьым ръэнут гатымн'эвлен тургин?
— Вынэ ванэван, — нынн'эк'эн к'лявыл.
Люур аплёратвака вытрэтгъи ынин н'эвъэн. Аны гэлгичен'ыттэтлин н'эвыск'эт ынкъам эвыр ы'вэк'уч. Рыпэт н'эвъэн эмчен'ыттэтэ гачьойпылен. Ынк'эн льунин авынральа, нычимгъук'ин: «Этъым вай, н'отк'эн к'лявыл етыльу итыркын ыяайпы. Ытлён ипэ н'авръэтгыпыльын».
Ынк'оры к'лявылчын'ын иквъи:
— Иик, а'мын-ым вынэ мынувичвэнмык! Эвын-ым овэчватынво етгъи!
— Ии, к'элюк'ъым!
Н'эвъэнэ ы'вэк'уч ивнин:
— Тыттэн'эт вэрин, ынрак' ытлён иа'м етгьи? Лыгэнитык наранмыгыт!
— Вынэ мачынан, мин'кыри к'ун иа'м нэнгынтэвэтгыт, лыгалымы вэлвальэгыт!
Энмэн увэчвымгогъат. Ивнин к'лявылчын'а:
— Иик, н'отк'эн-ым вай овэчвык'аплыйн'ын!
Ытлён-ым ынк'эн гатвален к'ытлыги кальайн'о. Ынк'о ытонэн гагтымотлыкыкватлен к'аплычгын, вынэ лыгэн тан’ковлёкы вальычгын, нак'ам нылгинымэйын'к'ин ынкъам нылгэнэтчык'эначгын. Ынк'оры к'аплывэчватымгогъат.


С.50

Ивнин кальайн'а:
— Иик, аймын-ым, янор гым к'энавылгыпгэ.
— Вынэ янор гым, мин'кыри к'ун гымнан гэмо.
— Ээй, вынэ элымн'э!
Нак'ам канрак'олейн'ын...
Ынк'о вай вылгымнэн кальайн'а. Вачак', вэнлыги пиринин выквылгын. Лён'ынма рыннин. Ынк'о ивнин:
— Ээ! Китъам гынрак' мывылгыпгыт.
— Ээ!
Ытри нытвэтчатвак'энат ыргичгу мачыяа. Вылгымнэн о'равэтльата, ынрак' вай рыпыткэвнин. К'ымэк-ым рыпэт мынгымлянэн. Энмэч-ым рыпыткэвкы, рытрилнин к'аплычгын. Вынэ ынк'эната э'тки гагтывылгыплен. Ыкк'эната к'эпле к'ымэк нъынмыркынэнат эвыр итык амчытвэкэянвыт.
Ынк'о паагъат к'эплювичвэтык.
Кальайн'а ивнин:
— Таам, э'тки тылваквыт тымык, ынрак' элвэльин мынытчыгъэн. Ынн'ин итык пылыткугъэт, ынрак' элвэльин нэтчыгъзн. Кальайн'а ивнин:
— К'ыпин'куги гырголягты ынкъам к'эрэтги э'ннык'алетлы.
— Оок-какомэй, вынэ к'ырым! Вытку янор гыт, к'инэныйгулекви. Янор гыт тан'к'онпы ынн'ин к'итыркын ынкъам ынк'о гым.
Кальайн'ын пин'кугъи гырголягты, ынк'о э'ннык'алетлы иргъи. Эвын гитэнин — нутэск'ык иринэн'у гатан'амэчатлен. Ынк'о о'равэтльан иквъи: «Оок-какомэй, чамъам гым ынн'ин тритгьэ».
Эчги к'ээк'ынук'эй вак, люур н'оонк'о чыпъынтогъэ, нак'ам аны нотаск'ычыкогты гэчыпъэтлин. Ынк'о вай ивнин:
— Ээ, вай гынрак' ынн'ин к'итги!
Рорат гэпин'кулин гырголягты. Аны нэмык'эй ынн'ин гитлин. Нэмык'эй н'оонк'о чыпъынтогъэ. Нак'ам вэнъым, к'ынур мимлык, нычыпъэтк'инэт. Ымы чыпъынтонан'о нутэск'ын нымн'ытатк'эн.
Ивнин:
— Иик, ынрак' элвэльин мынытчыгъэн!
Н'оонрэ нотагты к'ытгъэт. Н'энку нытвак'эн нылгинымэйын'к'ин

С.51

энмычгын. Нак'ам лыгэн к'антаквыткольычгын гытолын'кы, нак'ам ынкы тан'амэрвэты вальыт выквыт
Ралегъэ кальайн'ын. Ынн'атал эвъикыльин выквыткойн'ык ралек. Ынк'о нэмэ тыттэтгъи панэнагты. Нак'ам к'ынур рыратылк'ыеквэ, алымы к'ынур уттуут рыпытвальын энмээм. Ынръам Рорат ралегъэ. Ытръэч колё нылгэпок'ытгагтыткоръок'эн. Ытри н'ан ныралечетк'энат н'ырэтэ. Нэмык'эй эвыр ыныгмил ралегъэ. Нэмэ лывавнэн.
Ивнин:
- Китак'ун ынрак' н'оонк'эн энмээм мыныйъогъан!
К'ытгъэт н'энри. Ырак' ынк'эн энмээм кытк'алетлы
вальын. Иквъи кальайн'ын:
— Китъам ынрак' н'утку мынувичвэнмык!
— Ээй! — нэноск'эн.
Ынк'о йытонэн выквылгын, к'ынур о'равэтльак'ай, нак'ам тэгнилгык'ин, нылгинитчык'инэк'эй, нак'ам ныппылюк'ин. Ынръам н'ан ринтынин мэмлеты, эрэттылельын-ым пэнрынэн. Э'ннык'атлетлы эрэтгъи лыгэн авэтывак'
мэмлеты энмыск'эпы. Ынк'эн энмээм лыгэн мимлык ыпэ вальын. Нак'ам ан'к'айн'ын ынкы! Вынэ колё нылгэйычгитк'ин, мин'кыри к'ун ынкы лыгэн н'ан эйычгитэ нэнаркыплык'эн энмээм.
Ынк'о вай, люур этъок'айк'ын чыпъынтогъэ. Етгъи нэмэ лыгэн вэтгыры. Эвын нинэнрык'ин гынмылкин рынрыё выквыо'равэтльак'ай.
Ивнин:
— Ээ, гынрак' ынн'ин к'итги!
Пиринин выквылгык'ай, ынк'о ринтынин мэмлеты. Вынэ вай пин'кугъи Рорат нэмык'эй мэмлеты. Лыгэн гыткат о'равэтльэн лымынн'ин гъэптыткулинэт.
Ныкоргавк'эн кальайн'ын. Вынэ энмэч нылгитэнн'ыткук'ин: «Ыа-а-а-а! Ыи-и-и-и! Ыо-о-о-о!» Тан'амалван' нытэнн'ыткук'ин. Нивк'ин: «Ынн'атал-ым эты игыр тынмын!»
Ынк'о лыгэн аплёратвака чыпъынтогъэ Рорат.
— Ы'мто, — нымн'ылёк'эн, — а'ткэвма тытэйкын?
— Ванэван, нымэльэв, — тэгнунтымъэв нивк'ин кэлы. Ынк'о ивнин кальайн'а:
— Вынэ к'ун э'тки тылваквыт икумин'кыри рытык. Ыртъэч амынан нъэлгъи аяака рачвын'гыргын.

С.52

— Элымн'э, ытръэч ынк'эн? Вынэ эвыр аны эк'ылпэ мынъяагъан!
Эквэтгъэт лыгэн ынк'оры рачвын'ынвэты. Аны горарачвынленат! Нак'ам ыныгракэн ваны вэнъым лыгин'эйыткульын гролмакы.
Вынэ вай к'ынвэр пэлятын'н'огъэ кальак'лявыл. Энмэч лыгэн к'ынвэр тан'авынтылягты пэлятгъэ.
Ы'ттъыёл пыкиргъи о'равэтльан. Ынк'о вытку вулк'ытвик пыкиргъи кальак'лявыл. Эвын галгэрочгыплен пыкиргъи. Пынлёнэн:
— Ако иа'м ынрак' рочгыпгъэ?
— Мин'кыри к'ун э'тки эвын нылвавэгым кытгынтатык. Оо, како мэй, вынэ э'тки нинъигыт, а'тав-ым нын'авръэтгыпэгыт! Опопы к'эквэтгытык ярагты гэн'эвъэнэ, мин'кыри к'ун, чен'эр тылваквыт икумин'кыри рытык.
— Элымн'э, лен'ытэк' энмэч мытыплыткумык увичвэтык?
— Ии, к'элюк'-ым. Энмэч к'эквэтгытык эк'ылпэ!
— Ээй, вынэ эк'ылпэ мынэквэнмык ярагты!
Ынк'о эквэтгъэт ярагты гэн'эвъэнэ. Ынкы напэлягъан кальак'лявыл. Ы'твык'эйык н'элк'иквъэт ынкъам эквэтгъэт ярагты.
Нэмэ-ым ынн'ин нылгурэтылек'инэт ы'твыльык'эгти. Ынк'о пыкэрын'огъат ван'ыткойн'ык. Лыгэн еп ыяайпы напэнрыгъан вэн'ыткульын. Ынкы-ым рымагтыгъат, ынк'о пыкиргъэт ярак. Ынкы нымытван'н'огъат нымэльэв.
Ытръэч.

С. 53
Валвыйн'ын ынкъам о'равэтльан

Энмэн к'ол чавчыв ыннанрата нынымытвак'эн. Ынкъам к'ол рыннин н'элвыл пэнрынэн и'гэ. Ынкъам к'утти к'орат тымытконэнат.
Эргатык этын к'ытгъи н'алвыльэты. Эвын валвыйн'ын и'кырэрык нэвиик'ин. Ынкъам к'лявыля ивнин:
— А'мын гыт колё ачемгъокэйн'эгыт, лыгэн льоё руркын! Йык'к'эй яральэты нъынльэтэтынэт!
Лыгэн ынн'ин ивыплыткунин, валвыйн'ын кытгырголягты рин'эгъи. Ынкъам к'лявыл эквэтгьи ярагты. Люур ёо'ръогъэ ынкъам к'лявыл тымн'эквъэ. Люур льунин яран'ы ынкъам етгъи. Люур валвыйн'а лыгивэймэну лыгнин, н'эвъэн ивнин:
— Эк'ылпэ к'ынк'амэтвав о'равэтльан!
К'амэтвагъэ. Ынк'о вулк'ытвигъи. Валвыйн'ын ынкы-ым иквъи:
— А'мын вынэ к'элюк'-ым рэмкыльын мынильэтын.
Люур валвыйн'ын ильуткугъи ынкъам нивк'ин валвыйн'ын зльоткома:

С.54

— А'мын гым ачемгъокэйн'эгым, йык'к'эй нананагты
транрагтан'ынат!
Ынк'о к'лявыл кыеквъи эмк'ивъетз, эвын н'аргын нытвак'эн. Энмэч кэргымма гылгын нык'итык'ин. Энмэн ынкэн валвыйн'а гэтэнымчен'лин.
Ынк'о нак'амлым ымын' пипик'ылгыт ванэван нынмынэнат.


С.55

Нэрк'ук' ынкъам тилмытил

Нэркук нынымытвакэн анкачормык ытръэч гэн'эвъэнэ. Нэрк'ук' нивиник'ин ынкъам нэнанмык'энат ръэвыт. Ынан ръэвыт нинэпирик'инэт н'ирэк' лыгэн н'эранмынга.
К'ол итгъи нэрк'ук' иквъи н'авъанэты:
— Взчьым игыр гыныкы рэенн'ыт н'энк'айн'ытальыт.
Н'эвъэнэ ивнин:
— Ынн'ъэм лыги лын'ыркынэт, эквэркын эвэнэнвэты.
Татлыгнэн ы'вэк'учитэ:
-— Ии, тэквэркын. Эченур эвыр рэквэнн'ыт, лыгэн нивлык'ин уттуут к'ынпыгын ынкэгйит, мин'кыри рэквэнн'ыт ынк'энат.
А'мын-ым эквэтгъи нэрк'ук' эвэнэнвэты. Люур тиркытир эйпыткугъи... Лылепгъи н'эвыск'эт — люур льунинэт нирэк' тилмыт... Ыргынан никвъэн н'эвыск'эт:
--Э'ми гынинэт эккэт?
— К'ырым мытвынат! — ивнинэт н'эвыск'этэ.
— Эк'ылпэ к'ытвыгынат, э'митри! — никвъэн тилмэ.
— К'ырым! Гымнин уйн'э нэнэнэт! — иквъи н'эвыск'эт.
— Вынэ варкыт! Моргынан лыги! — никвъэн тилмэ.

С.56

— Нак'ам-ым к'ыльугыткы э'митри!—иквъи н'эвыск'эт.
— Таам, к'ытвыгынат э'митри, к'ынвэр гыт ымы мытрэнрин'эквыт ынкъам ынк'оры мытрэнэрэтгыт! Лыгэнитык рэвъигъэ! Валёмгъэ? — никвъэн тилмэ.
— К'ун к'ыльугыткы торгынан, к'ырым гымнан мыйылтык гымнин нэнэнэт, мачынан гым к'энанмытык! Валёмтык? — ивнинэт н'эвыск'этэ.
— Мытвалём! — иквъэт тилмыт ынкъам нэлк'ырирынэт нэнэнэт.
Нэльунэт... Лыгэн н'ирэк' нэнэнэт нэймитынэт н'ирэнлен'у ынкъам эквэтгъэт. Лыгэн янор ырык гролмакы грулмыгъэт, ынк'о тылейык'этэ итгъэт...
Ынк'о ы'вэк'уч вулк'ытвик пыкиргъи. Эвын н'ирэк' ръэвыт нинэнрык'инэт. Ынан льунин н'эвъэн нытэргатк'эн.
Ивнин:
— Иа'м тэргатыркын?
— К'ун вай тилмэ нэнэнэт ниткэнэт! — иквъи н'эвъэн.
Ынк'о йылк'этгъэт. Эргатык кыеквъэт — ивнин ы'вэк'учитэ н'эвъэн:
— Мин'кэгйит-ым эквэтгъэт?
— Н'аан-ым, н'оонк'эн уттынпын ынкы! Янор кавральатгъат, ынк'о вэтгатгъат,— татлыгнэн н'эвъэнэ.
Ынк'о рин'эгъи нэрк'ук'. Э'птэ ынкы гролмакы гэрин'эмъетлин нэрк'ук', ынк'о гырголятгъэ...
Аны о'тчой гэлелин нэрк'ук'! К'ынвэр льунин нымным ынкъам к'ытгъи ынанъяатльагты. Рэск'иквъи. Люур никвъэн:— Мэн'к'оры ети?
— Вынэ ыяальэгым! Ванэван гымнин эккэт к'ыльугыткы? — ивнинэт нэрк'ук'э.
— Вынэ к'эйвэ! Вай рымагты варкын нымным— ынкы варкыт! Тилмэ гиткэлинэт! — никвъэн авынральа.
— Вынэ а'тав мэквэтгъэк! — иквъи нэрк'ъук'.
— Вынэ мачынан, чен'эр тывъиркын! — иквъи нэрк'ук'.
—Вынэ мачынан, чен'эр тывъиркын! — иквъи нэрк'ук'.
— Вынэ н'ан гытгычормык варкыт н'ирэк' ылвэт. Ынк'энат ылвэт гэмгэмикынэ тымык нэналвавк'энат, — иквъи авынральыкэн к'лявыл.

С.57

А'мын-ым эквэтгъи нэрк'ук'. Люур, к'эглынангэт, льуинэт гытгычормык н'ирэк' ылвэт... Лыгэн киткит левыт
ръурэвэннин — ылвэт гынтэквъэт. Гынтэвыльыт нэрк'ук'э пэнрынэнат ынкъам тымнэнат.
Нэмэ эквэтгъи рымагтэты нэрк'ук'. Инъэ льунин нымным. Пыкиргъи. Ынанъыттъыёлрак рыннинэт ылвэт, ынкъам ытлён ынанъяатльак атчыгъэ...
Кыеквъи тилмытил ынкъам льунинэт ылвэт въильыт.
Иквъи:
— Како микынэ тымнэнат ылвэт алымы уйн'э мэн'ин?
Ынк'о ымыльо кыеквъэт. Тилмытил иквъи:
— Вынэ мынымн'имык!
Нэрк'ук'ин эккэт ынкъам тилмин чеэкэй овэчватын'н'огъат. Лыгэн ымыльо к'ытгъэт мын'эрагты. Нэрк'ук'э
эйминнинэт ынин ынкъам тилмин нэнэнэт... Вынэ ярагты
гэрин'элинэт!
Пыкиргъэт ярак ынкъам йылк'этгъэт. Эргатык кыевык, люур кытыйгыръогъэ, ынкъам ныкиргъэт тилмыт...
Тилмыт иквъэт:
— Э'ми мургинэт нэнэнэт?
— Н'отк'энат! — иквъи нэрк'ук'.
— К'инэйылгытык эк'ылпэ, к'ынвэр транмынтык! —
иквъи тилмытил.
— К'ырым мыйылгыт, мачынан к'энанмыгэ! — иквъэ
нэрк'ук'.
— Вынэ эй-ым мынмарав! — иквъи тилмытил.
— Эвыр торгынан, к'ырым гым мъэнк'этгъэк маравык! — иквъи нэрк'ук.
Иквъи тилмытил:
— Уйн'э н'утку чымче амыск'ыгытгыка?
— Вынэ к'эйвэ варкын! — иквъи нэрк'ук'.
— Мынылк'ынмык н'энрилы ынкъам мыныткучитын
гытгын амвааралета! — иквъи тилмытил, ынкъам к'ытгъэт ымыск'ыгытгэты.
Янор рин'эгъи н'эвъэн тилмин. Аны гавааралетколен
гытгэты! К'ынвэр гытгын анн'элёткольатгъэ... Ынкъам эмгынунэтэ рытчынин ынкъам вакъогъэ. Иквъи н'эвтилмытил  — Колё тылгипэн'ъивэтык!
Ынк'о рин'эгъи нэрк'ук'ын н'эвъэн. Ынк'о вааралеткольатгъэ гытгэты. Тэн'ыткунин гытгын амвааралейва...

С. 58

Ынк'о вакъогъэ ынкъам иквъи:
— Гымнан тыткугъэн гытгын амвааралейва!
Ынк'о тэлмычгын армайпыгъэ ынкъам иквъи:
— Мури опопы марава мынинмык! Мынрин'эмык — ынкы гыргол мынмарав!
— Ии, вынэ мынмарав, к'ырым мъэнк'этык! — иквъи нэрк'ук'.
Ынкъам тилмытил рин'эгъи. Нэрк'ук'э пэнрынэн... Эчги тилмэ нэрк'ук' вэгылкуркынин, нэрк'ук'э кыплынэн и'ннык ынкъам чывинин и'тын. Тилмытил эрэтгъи — янра левыт... Ынк'о эккэт тилмин иткэнинэт.
Рагтыгъат. Ынн'ин ван'н'огъат.

С. 59

Н'ырок' йичьэмрэтти

Энмэн нутэк нытвакэнат н'ирэк' ынээльыт,
н'ырок'ав — чакыгэт.
Ынанынпычьын иквъи ынээльын:
— Кита выквэн плекыт мынтэйкынэт ынкъам мынкылвынвытко.
— Ии, — иквъи ытлен'и.
Ынк'оры нэплыткунэт плекыт — ынк'оры кылвынвытогъат. Ыннанъылё нэтэйкын кылвын. К'ол эргатык пытк'ымайын'кы вальын нэтэйкын.
К'ол итгъэт омкыянвэты к'ытгъэт. Умкуттэ ратъым нэтэйкын. Ынк'оры эргатык чейвыткугъэт, чакыгэт-ым ярак
Чейвыткул'ыт пыкиргъэт. Эвын галгэнмыткойвылен мэлёталгын эвыр ылвылю! Ынкъам милютнэлгэ рэтэм нэнкуврэтэвын,

С. 60

ынкъам ылвэнэлгэ ёрон'ы нэтэйкын. Аны тан'амк'ынэргатык гынник нынмыткойвык'эн.
Нэмэ к'ол итгъэт чейвыткугъэт ымыльо гэнээльэ. Ытръэч чакыгэт пэлятгъэ ярак. Эвын рагтыгъат — уйн'э чакыгэт...
Эргатык нэмэ ивнин ынээльэ ытлен'и:
— Кита амгынан к'ычейвытку. Эплеэн рэк'э рэнайъогъа. Н'утку мъатчагьак.
К'эглынангэт, оратвак люур вытрэтгъи — аграткынгыпы у'рэквъи н'эвыск'эт...
Иквъи ынк'эн ярак вальын к'лявыл:
— Ытлён н'отк'энат! Рэк'ыркынитык?
Чемгъотвамачы выквэпойгын эйминнин, чит вылгыпыркынэн, — люур иквъи н'эвыск'эт:
— Ээй! Чит-ым лыгэн гыныкагты!
-— Ээй, вынэ к'ырэги! К'иникви!
Н'эвыск'этэ ивнин:
— Ытлён тургин чакыгэт рочгынотаармачьыйн'а ганрагтатлен.
Ынк'эн н'эвыск'эт н'эву лыгнин ынээльэ.
Вулк'ытвик ытлен'и пыкиргъи чайвытконвэпы. Нэмэ
мэлёталгын ганмыткойвылен.
Йылк'этгъэт.
Эргатык кыевык, ивнин ынээльэ ытлен'и:
— Кита к'ытэгрэт. Эвыр уттуут рэльун'ын, ынн'э эрэткэ. К'ол эвыр рэльун'ын оттычгын — ынк'эн к'ырэтгын.
К'эглынангэт, тэгрэтгъи ытлен'и, льунин уттуут — люн'эймитэ рыннин. К'ээк'ын тылегъи — люур льунин оттычгын. Аны колё мэй! Ынк'оры эмтэйпынэн ынкъам ярагты
эквэтгъи. Ярак пыкирык, ивнин ынээльын:
— Вай трэтгъэн!
Ынээльын н'ытогъэ, пынлёнэн:
— Н'отк'эн к'эйвэ?
— Ии, ынк'эн.
— Кита а'тав мытъытвын'ык.
Тъытвын'гъи. Плыткук, иквъи:
— Кита а'тав мынэлкымык.
Элкыгъэт.
Оратватыляк нэльугъэн йъаяк'. Йъаяк'а пэчайвынэнат. Ынк'оры рагтыгъат. Ярак пыкирык, нэмэ рынн'ынэн янръатвъат.

С. 61

Ынк'оры эргатык, инъэ еп, нэмэ эквэтгъэт. Лыгэн пэнин ръэт наяагъан тылек — лыгэн тэнпэнинэк  йъаяк' нэльэугъэн... Йъаяк' напэчайвын. Рымагтэты эквэтгъэт. К'ээк'ын тылек, нэльугъэн ачьэк'. Ачьэк'а пэчайвынэнат. Пэлк'ынтэтгъэт ярагты. Ярак пыкирык, нэмэ рынн'ынэн янръатват..
Эргатык кыевык, ымыльо н'ыроргарэ эквэтгъэт. Нэмэ нэльугъэн ачьэк'. Ачьэк' напэчайвын. Ынкъам лыгэн нылек'инэт амрымагтэты.
Эргатык нэнининивын энмычгын — аны колё мэй нымэйын'к'ин! Энмээм наан'катк'эн ынкъам нэйпыткук'ин нылгиныйык'ъэв... Тан'эмыръагатле нэнанмыткок'эн...
ЬГтвыльыт пыкиргъэт энмыйн'ык. Эвыр киткит рывэнтэннин энмээм, рэк'ыр нэнъылилгъэн энмык ынкъам эвыр ныйык'ъэв рэск'ычетгъэт- — ытръэч льэльин тэвэнан' энатрык мыленин...
Ынк'оры нэмэ ан'к'айн'ын нэлельэтын. Пыкиргъэт йынрык. Таран'гъат ръычыку. Ынкы к'унэче кивкы, эргатык кыевкы инъэ — чейвыльын ининигъи... Ынээльэ гитэнин
ан'к'ы, эвын гэк'итылин, н'ирэк' кавайн'ыт гэнн'элинэт.
Ынк'эн чейвыльын пыкиргъи. Пыкиринэн'у иквъи к'лявыл:
— Какомэй! Титэ н'отк'энат кэвэт гэнн'элинэт? Эвныпэ ръэнутэт н'утку варкыт!
Йъонэн к'ол кэвэк'эй — анн'энатоопаткойвынэн. Нэмэ к'ол йъонэн кэвэк'эй — нэмэ анн'энатоопаткойвынэн. Ымыльо рэвнинэт ынкъам купрэн рытываннэн. Ынкъам
эквэтгъи ярагты.
Вулк'ытвик наёпатын купрэн ынк'эн ынкы вальа гэнээльэ. Нагтогъан купрэн — эвын ымын' ыннэн лылялгын купрэкин уйн'э лён'ытвальын эгынниккэ... Тэн'имыръэгынник гаквальатлен: ръэв, мэмыл, унъэл, рыркы, о'тлек', кэлильын ынкъам к'утти.
Ынанытръаттагныкэн нэгтыгъэн к'эйунъэл. Ынкъам ытленъютэ имтинин, эвыр ынээльэ эвинвыкэ нинэтчык'инэт. Пыкирык — увигъэт, эвыр ынкэк'эй к'амэтвагъат.
Эргатык нэмэ чейвыльын ининигъи... Пыкиргъи, йытонэн купрэн, гитэнин ынкъам иквъи:
–– Како, ынръам уйн'э к'ол к'эйунъэл!
Нэмэ рытваннэн купрэн ынкъам рагтыгъэ. Лыгэн пытвакы  гынникыт э'мэннинэт, лыгэн ымыльо...

С. 62

Нэмэ к'ынур айвэкэн гакваръоленат гынникыт. Ынръам к'эгръэв нэгтыгъэн. Нэмэ к'ынур айвэкэнамэл тык'ин ынээльэ.
Нэмэ эргатык чейвыльын ининигъи. Пыкирык — йытонэн, нэмэ гитэнин. Нэмэ люур иквъи ынк'эн чейвылььн пыкитльэн:
— Како а'мын! Айвэнрэтык тымн'эвыркыт гынникыт! Вэлетлым! Како мэй, како мэй! Аны эвныпэ ръэнутэт н'утку варкыт!
А'мын-ым эквэтыркын, тэнмавын'н'огъэ. Лыгэн эквэтгъи — аны гапэнрылен ынээльэ... Лыгэн пыкиринэн'у, гынникыт рыманан'авнэнат ынкъам рэгъи гыннигчыку. Ынээльэ гитэнин ынк'эн э'мэтыльын — люур авынтылягты тымкык'эйык инэнрэтгъи ынк'эн, гыннигчыку вальын... Аны э'мэтыльэ гитэнин э'мэтйыръын — нак'ам уйн'э.
Тэн'эмынн'ин рытэ рыпкирэннин ынк'эн к'лявыл. А'мын пыкирык люур э'йн'эвыткугъи:
— Пурэл! К'ыёск'эквынат гынникыт увэрачыкогты!
Рагтыгъэ эрмэчьын.
К'лявыл н'ытогъэ гыннэгчыкойпы ынкъам выквыгэн'кы атчыгъэ. Люур н'ытогъэ пурэл акэркыльын. Лыгэн пурэлынэ илкэ эмгынунэтэ нинэчвик'инэт гынникыт. Ымыльо ёнэнат гынникыт. Ынкъам рагтыгъэ.
Люур чакыгэт н'ытогъэ. Увэрагты к'ытгъи... Люур ивнин выквычыкойпы:
— А'мын, вэлер-ым тыльугыт.
Иквъи чакыгэт:
— Микигыт вэтгавыркын?
Оратвак н'ытогъэ выквычыкойпы ынээльын. Чакэтта
ивнин:
— Ран'н'ытай-ым? Ынръам лыгэнитык въиск'иквъи!
Амгынан етгъи?
— Ванэван. Вынэ итык ымыльо. Гым-ым ган'автын'эгым. Эвыр нарамн'ылёгыт, к'иквын: «Мэн'ин-ым мури мынвэтгав — гэнээльэ нывэтгавморэ».
Чакыгэт рэск'иквъи ралкогты. К'эглынангэт, пынлёнэн эрмэчьэ:
— Мэн'ин тури нывэтгавторэ?
— Мэн'ин-ым мури мынвэтгавмык — гэнээльэ-ым.
— Вынэ э'ми? Нырэгъэн!Амынан-ым?
— Ванэван, н'ыроргарэ.

С. 63

–– Пурэл, к'ыгтыгынат эк'ылпэ! Ынн'ин эръэпыка лыгэк'ылпэ!  К'ыетгытык ымэн вэты эк'ылпэ!
Эквэтгъи пурэл, ынн'ин иръыкэ. Лыгэн кытэ вак пыкиргъи энагтатыльын пурэл. Рэгъэт ымыльо. Пурэл эръэпыгъэ, ричитгъи, лыгэн плыткугъи. Люур ивнин эрмэчьэ пу-
рэл:
–– Ръэвкин чывипыт к'ыгтыгын — нык'амэтванат!
К'амэтваплыткок, ивнинэт ынээльыт чакэтта:
––Винвэ ымэн и'к'ылк'ут к'ычин'кэтгыткы, роск'ыткынык вакъок. К'инэнрэтгытык, эвыр ювъэчитык.
Люур эрмэчьын иквъи:
— Пурэл, ювъэт к'ыгтыгынат, аграткынык вальыт!
Пурэлынэ ръылининэт ювъэт, эрмэчьэ-ым роск'ыткынык рытрилнинэт. Ынкъам вакъогъат ынк'эн рэмкыльыт роск'ыткынык. Авынвагты ювъэт пэн'коткоръон'н'огъат,
ляйвыръон'н'огъат!.. Люур эрмэчьэ упынъылининэт—аны гэвыргыргыръулинэт: «Лё-о-о-о!!!» Роск'ыйн'ын гакавранчелен, ынкъам рэмкыльыт люн'эрэтэ гитлинэт. Эвыр нъэрэтынэт — ювъэтэ нэнъынунэт...
Эрмэчьэ ёнэнат ёвъаёчгык ынкъам иквъи:
— Пурэл, ювъэт к'ыннэгынэт эк'ылпэ!
Йылк'этгъэт. Эргатык инъэ кыеквъэт. Пурэл рыгъевнин:
—Пурэл, мынымн'имык! К'ыгтыгын ынпын'эвк'эй!
Йыннэн пурэлынэ ынпын'эвк'эй, ивнин:
— Энмэн мын'иркыт, йытыйгот нэнтыгыт эккэтэ!
— Ээй, к'эйвэ, ынан трэетгъэ!
— Виин эйъым мырагтыгъак. Тиквъэк рэеты?
— Ии, вынэ трэетгъэ, энмэч ныкэргыпэгым!
Рагтыгъэ пурэл, ивнин эрмэчьын:
— Энмэн, ынан рэетгъэ!
— Ээй! К'ырэги, аны эк'ылпэ!
— Ээй, к'эйвэ, ниръытвигым!
Рэгъи пурэл. К'ээк'ын вак етгъи ынпын'эвк'эй, рэскиквъи. Ынкъам эрмэчьэ ивнин пурэл:
–– Кита, ръавпаръыттъым к'ыгтогын амгынонройпы!
Йытонэн ръавпаръыттъым пурэле. Эрмэчьэ рэмкыльин ытлен'и пиринин э'ннэпы ынкъам к'оймайпы, ринтынин ынк'эн ръавпаръыттъымэты... Лыгэн ринтынэн'у, эвын арычга иргъи, эвын уйн'э, элевтыкэ — гэчвилин... Ынээльын чимгъугъи: «А'мын, како! Нэткуркынимык...»



С. 64

Нэмэ эрмэчьэ пиринин ынк'эн ынээльын,ынк'эн э'ннылвэекэн, нэмэ чит ринтынин ръавпаръыттъымэты... Эвыр эймэквъи — мынгылгын йытонэн ынкъам увик а'рэнэн... Ынкъам к'утык, ивнин эрмэчьын:
— Кита гымръам мыпэнрыгыт!
— Ии, к'элюк'ъым, к'инэгитэги!
Эрмэчьын пиринин рэмкыльэ э'ннэпы ынкъам к'оймайпы, ринтынин ръавпаръыттъымэты. Чит тэрэмкыльын'э итгъи, э'квырга гамынгыпэрк'ылен. Эвын арычга иргъи эвын элевтыкыльин...
Вакъогъэ рэмкыльын. Оратвак ивнин пурэл:
— Кита к'ыгтогынат ынкъам к'ынпыркынэт левытти.
Эвыр раныйпын'атыркынат, к'ычин'кэтыркын кагынмылгын ынкъам к'ыркыплыркынат.
Йытонэн эрмэчьин левыт ынкъам рыйпын'аннэн. Лыгэн мэлтэн'ынн'ин рыннин, к'ынур ивкинэмил, нэнаркыплык'эн... А'мын эрмэчьын — лыгэн кыплынэн левтык —
а'мын нивк'ин:
— И-и-и-и! Како, вытку тыгъевык! Како а'мын, о'тчой тыйылк'этык!
К'утгъи эрмэчьын.
Ынръам рэмкыльин ытленъюнин левыт йытонэн пурэле. Нэмэ мэлынн'ин рыннин, нэмэ мэлтэн'ынн'ин итгъи, к'ынур эрмэчьын.
К'амэтвагъат. Ынкъам к'эмиплыткук, иквъи рымагтэты эрмэчьын:
— Кита, мэн'ин мури райын'к'эн яран'ы мыныйъогъан?
— Мэн'ин-ым тури к'ыйъогыткы! Кынмал мыныйъогъан, — иквъи рэмкыльин ынээльын.
Найъогъан яран'ы, рэск'иквъэт, ынкъам пынлёнэн рэмкыльэ:
— Н'отк'эн лен'ытэк' тан'ычьыгыргын яран'ы?
Танвэлван'а эрмэчьын н'ытоск'ычатгъэ ынкъам эйпыск'ыченнин ярачыко ынээльын рэмкыльыргин... Выквэн тытляйпын, ымын' а'к'анвантатын' вальын, ымын' эк'ымлягэн'эты нотаск'ычыкогты рыгыткогыргын вальын.
Эрмэчьэ ивнин:
— А'мын тэн'ычьээркын?
— Ии, вынэ тытэн'ычьээркын! — татлыгнэн рэмкыльэ.
— Пурэл! Уттэ, пыгмытк'а, эк'ылпэ к'инэрэт! Траркыпчевыгыт!

С. 65
Пурэл уттырэтгъи ынкъам пыгмытк'а инэрэтгъи.
Оттытыёйвынэн эрмэчьэ ярайн'ын ынкъам мытк'ыттъынин,
рынлевнин...
К'лявыл кэттывагъэ амгынончоттагнык ынкъам вытрынтэтгъи, ынкъам арэт нэнамалек'энат, н'ылянма ярачыко, ынкъам тытыл эвынтэйылин'э... Ынкъам эрмэчьын
нутэск'ыгин'кы нытвак'эн, ынкы пик'ымчегин'кы.
Лыгэн вайн'ыгъэ ээк н'ылетыльын. К'лявыл кэрыпгъэ ынкъам к'утгъи. Рывэнтэннин тытыл эрмэчьэ ынкъам рэск'иквъи. Аны гантоск'ычатлен ынээльын рэмкыльин ынкъам эйпынин тытыл... Э'птэ тыттэтгъи раск'ыткынэты, онаквыргэпы гитэнин эрмэчьын ынкъам ивнин:
— А'мын тэн'ычьээркын?
Виин гырголягты гитэнин ынкъам ытръэч тэнн'эквъи
эрмэчьын...
Тэгрэтгъи раск'ыткынгыпы ынкъам ивнин пурэл:
— Ынн'э гыт инэривлеткэ! Ынан гымнин ытлен'и!
Ивнин ытлен'и:
— Кита уттэ, пыгмытк'а к'инэрэтги!
Уттэ нэнатыёйвыгъан яран'ы, мытк'э нинэттъыгъэн
ынкъам нэнынлевын ярачыко эрмэчьын... Аны лыгэн эрмэчьын тылвык гапэгляръолен!
...Уйн'э гэтэлпылин эрмэчьын — гэлвылин.
Рагтыгъат ымыльо ынк'эн армачьырагты. К'амэтвагъат. Ынкъам ивнинэт ынээльэ:
— Вынэ ынкъам мынэквэнмык!
Люур пурэл иквъи:
— Вынэ чамъам рэпкирн'ытык! Этъопэл йъаяк'о рэнъэлн'ытык... Мылпынрытык йъаяналга н'ыраторэ.
— Ии, эвыр ратвагъа, к'ылпынрыткогэ, — ынээльын
иквъи.
Пурэлынэ пынрынэнат йъаяаналга, ынкъам найпынат нэлгыт... Ынкъам ивнинэт пурэле:
-Н'ырок' к'уймэт варкыт. Гэмгэк'уймэк ритльут варкыт. Нутку рай рыркарэтльо варкын. Ымэн ынн'э энукэ, к'ывалёмгытык! Ыныкит ымын' рэтрун'ыткы, йъаяк'о
рэнълн'ытык!
— И-и!
––Рымагты варкын ръэвритльу... Ынн'ин-ым тивтык, ымэн ваа? Ынкъам н'ырок'авык — вэк'ын-ыннээн мэмлыткынык варкын. Ымэн вэтъым к'ывалёмгытык!

С. 66

— И-и! Таам, мытэквээркын!
Пурэл иквъи:
— А'мын вэлынкык'унэтури! Ытлён эеткэ нъиттык, пытк'ытъытавмэнн'ын'н'огъак. Игыр-ым трэквэты ынъевэты.
— Таам-ым, мытэквээркын!
Ынк'оры рин'эгъэт н'ыраргарэ. Пурэл-ым эквэтгъи
ынъевэты.
...К'эглынангэт, к'уйым найъогъан — рыркарэтльой-
н'ын нытвак'эн. Аны гавааралейвылен рыркайн'ын! Ынэ-
эльэ ивнинэт:
— Таам! «Ынн'э», — нивмык пурэлынэ, — мынлеркын;
К'ээк'ын вак, эквэтгъэт рымагтэты.
...Нэмэ нэльугъэн к'уйым, нэмэ ынкы нэльугъэн ръавыйн'ын, ганомлен ан'к'ачормык. Нэмэ к'ынур тарыркан'а нэнтыгъэн. Нэмэ ынээльэ ивнинэт:
— Таам, мынэквэнмык!
Эквтгъэт рымагтэты.
...Нэмэ нэльугъэн к'уйым — аны к'эглынангэт, вэк'ыныннээн ынкы. А'мын-ым нэмэ навааралейвынат! Люур ытленъютэ к'ол пиринин вэк'ын, к'утти-ым йынрыткынык
вакъогъат. Аны лыгэн н'оон ынкы нывъэнульэтк'ин ытлен'и...
Ынээльэ э'йн'эвнин ытлён'и: «К'ыетги-ым!»
Ытръэч э'йн'эгъи:
— Ко! Ко!
Ынээльэ йъонэн ытлён'и ынкъам и'нничгэннин. Ынкъам эквэтгъэт ярагты ытръэч н'ыроргарэ...
Ярак пыкирык, вытку к'амэтвагъат.
Льэленръугъи. Яврэнан' нэмэ нэльугъэн ынк'эн йъаяк'. Тан'амк'ынйъаяръок нырэн'этк'ин.
К'улигивик люнльутэ нэнтыгъэн ытлен'и, йъаяк'о нъэлыльын. Этъым мин'кы нанмыгъан тин'урэ эвытлым вылгыпа...

С. 67

Н'ирэк эн'эн'ыльыт

Энмэн, нивк'инэт, этъым вай тэленъеп, ыннэн эн'эн'ыльын ганымытвален айгыск'ын'к'ач, к'ол-ым — айвалын'к'ач. Ынрак' ынк'эн айгыск'ын'к'аткэната нэнаранмын'к'эн айвалын'к'ачкэн эн'эн'ыльын. Нак'ам ыргичгу тан'гэмо нытвак'энат, тэнлюнльувылгыльыт ытри н'ирэргэри. Вачак'  ынк'эн айгыск'ын'к'ачыльа нэналгэранмын'к'эн айвальын'к'ачкэн эн'эн'ыльын.
Айвалын'к'ачкэната эн'эн'ыльэ гэмо нинэлгык'ин айгыскан'ан'ыльин'ын.
Нычимгъук'ин айгыск'ан'ан'ыльин'ын, нивк'ин: «Ы'мн'ан мин'кыри тъынтын?» К'оныры айвалын'к'ачкэн
энэн'ыльын тан'вэнъым эн'эн'ык ныркурк'ин.
К'ол гитлин айвалын'к'ачкэн эн'эн'ыльын гун'этлин орвъамата.
...Нылек'ин он'алынвэты. Люур вай нырин'эмъетк'ин
тэлмин'ын н'оонк'о, о'раыныкы нылек'ин... Тан'ванэваным нычимгъугъэн о'равэтльан, лыгэн нылек'ин.
Вай пыкэрычгатгъэ ыныкы тэлмин'ын, лыгэн пыкиринэну вааралеткольатын'ой о'равэтльагты... К'ынвэр эвыр

С. 68

вай лявтэпы лыгэн рытъылявын'н'онэн вааралейвык. Нивк'ин айвалын'к'ачкэн эн'эн'ыльын: «Ы'мн'от, иа'м ръэнут ынн'ин итыркын?»
Ынк'о к'олевааралеткома, эчги нэмэ пэнрынэн, люур вай нутэск'ык чыпъэтгъи. Тэн'эвытрыкэ нъэлгъи... Нак'ам ымы орвоор ыныгрээн гэнлейвылин. Ынк'о н'оонк'о
чыпъынтой. Орвоор ымы ыныгрээн чыпъынтой. Нак'ам вэлер киткит гэмэчымлетэ орвоор.
Нак'ам льэлен'кы. Нэмэ тотчьыпынтольын пэнрынэн. Нэмэ нотаск'ычыковты чыпъэтгъи. Вытку этъок'айк'ын чыпъынтой.
Ынк'о вакъогъэ нутэск'ык тэлмин'ын. Лыгэн вакъогъэ-ым, ынрак' о'равэтльано нъэлгъи... Йъонэн ынк'эн ун'этльэн о'равэтльан. К'ытлыги, ынк'эн айгыск'ан'ан'ыльин'ын... К'улильэтгъи айгыск'ан'ан'ыльин'ын:
— Оок, како мэй, ынн'атал-ым тылваквык рывэчвавкы! А'тав-ым эн'эн'ык ныркуригыт! Вынэ вай-ым лымн'э
вэчьым ынн'ин тритгъэ, эченур-ым ынн'э лейвык апаака! Ваа? Н'ан нотагты лымн'э ун'элык лыгэнъым лымынкыри. Валёмгъэ?
— К'элюк'ъым! — ночыткок'эн айвалын'к'ачан'ан'ыльын.
— Ытръэч-ым вай к'ырым пэнээмил мынтыгыт, ынрак' элвэльинэмил.
Эквэтгъэт амъянра. Рагтыгъэ айвалын'к'ачан'ан'ыльын. К'ол-ым нэмэ рин'эгъи панэнагты. Ынн'ин ганымытваленат нэмэ, горатваленат.
К'улигитвик льэлен'кы ун'элгъи ынрак' ы'ттъэ айватлен'к'ачан'ан'ыльын. Нылек'ин лыгэн нотагты.
Люур вай, авынтыляма чама эмнун'кы вамачы, ан'к'айн'ын ы'ттъыёча ынык ининигъи, лыгэн ныягнавылгык'энат... Ан'к'айн'ын лыгэн к'ынур ваамин'ын ныпылыльэтк'ин. Алымы льэлен'кы ган'к'аръолен, чама? эмнун'кы!
Ванэван ынк'эн айвачын'к'ачан'ан'ыльын вачак' ныпэлк'ынтэтын, лыгэн нылек'ин ан'к'амэмлыгъет... Колё нылгэйычгитк'ин! Ы'ттъыльын лыгэн нылек'ин кытмэмлыгъет...
Ан'к'ы гатомгатлен лыгзн ы'лыткыната. Нылгиныйык'ъэв ныпанчатк'эн о'рамагляльэты. Ынк'о пыкирвылгыгъэт... Ы'ттъыт пыгылк'эквъат, ынкъам эвыр орвоор
Гъоравэтльама. Вачак' ванэван ныпэлк'ынтэтын.

С. 69

Люур вай авынтыляма орвоор ы'тву нъэлгъи. Ы'ттъыт-ым н'элк'ивръугъэт ы'твыткынэты ынкъам тэвыльо нъэлругъэт. Ынк'о тэвыльатыльатын'огъат ы'ттъыгинив, нак'ам о'равэтльано гэнъэтлинэт. Ынк'эн-ым этын льыльу нитк'ин. Энмэч нылгэвэтгавчетк'энат тыляма...
Аны галгайычгэръочгатлен тыляма! Ы'твъэт лыгэн нинэлгинтыск'ивъюук'ин, вачак' ванэван натчатын. Тан'ванэван найылгавынат тэвыльымкын, нылгэтэвыльатръок'энат, нак'ам эвыр нык'улильыръук'инэт, нытипъэйн'эръук'инэт.
Панэна нылек'ин рымагтэты, ванэван ныпэлк' ынтэтын.
Ако-како, вай к'ынвэр мимыл люур эрэтгъи! Тэн'уйн'э имлыкэ нъэлгъи, нэмэ пэнинэмил нъэлгъи, льэлен'кы. Люур мимыл н'оонко умэкэтгъи, ынк'о вэтчагъэ — эвын о'равэтльан... Эвыр ы'твыльын ынкэк'эй эвын магляльо гэнъэтлин. Ынк'о иквъи: «Вынэ мъатчагъан, кыргам-ым эналваквъэ тымык».
К'ытгъи о'равэтльан. К'ытлыги, ынк'эн гатвален эйгыск'эн'эн'ыльын. Лыгэн эвыр пыкиринэн'у гэк'улильэтлин эйгыск'эн'эн'ыльын:
— Эээй! Ынн'атал-ым тылгипэн'ъивэтык рыпэт! Вынэ э'квырга тылваквыт! А'тав-ым нивк'инэт, мэчынкы эн'эн'ыльигыр. Вынэ мигрин-ым тытан'ылваквыт тымык! Вынэ опопы ратан, э'тки тыпаагъак!
— Вынэ ынн'э апаака, чен'эр гыр рэнанманн'э, к'элюк'-ым лыгэн гым мытымн'этвак.
— Вынэ к'ырым нэмык'эй ынн'ин тритгъэ!
— Ии, вынэ к'эглынангэр! Энмэч мынрагтымык!
Эченур ынн'э тан'к'онпы ярачыко энъэлкэ, к'ылейвычьээркын нотагты!
— Ээй!
— Валёмгъэ?
— Ии!
— Ээ, энмэч мынэквэт!
Ынк'о эквэтгъэт амъянра. Рагтыгъат ымыльо.
Нэмэ ынн'ин ван'н'огъат тъэр гивин'итык. Аны нылгигынрырэтк'ин тан'к'онпы айвалын'к'ачкэн эн'эн'ыльын тэн'эмк'ынгивик.
Кынвэр вай к'улитгивик эйгыск'эн'эн'ыльын ы'ттъэ нотагты к'ытгъи. А'мын-ым аны нылгичьэчен'этк'ин! Нылекин лыгэн нотагты.

С. 70

Люур вай тан'авынчьачан'анмачы тиркытир лыгэтгытлягнан'н'ой. Эвыр гэлгимэйн'этлин тэркин'ын...
Тан'ванэван-ым нычимгъун эн'эн'ыльын, лыгэн нылек'ин, энмэч нивк'ин: «Этъым, элеръуркын». Алымы еп а'к'аляръон' льэлен'кы...
Тиркытир вай лыгивтытвик'ээтгъи о'раныкы. К'ынвэр эвыр ы'ттъин рыгрыгыт тылвыгъэт. Ы'ттъыт нылгъэйн'эръук'инэт. К'ынвэр ымы о'равэтльан иръытвыръуй ынкъам нывытрыкавралыльатк'эн эмъэк'элвэ. Энмэч нылгэвъэн'н'ольатк'эн...
К'ынвэр вай тиркытир эрэтгъи. Нутэск'ык ирык, к'ытлыги эвын эн'эн'ыльын айвалыльын... Ивнин:
— А'мын, како ытлён иа'м эрэегтэчн'ыкэ итгъи?
— Вынэ к'ун тылвавык э'квырга!
— Ако вынэ ратанн'авн'эн, лыгэнитык э'тки вай к'ымэк тынмыгыт!
— Вынэ к'ун к'эглынангэт! Э'тки ратанн'авн'эн! Энмэч мынрагтымык!
— Ии!
Ынк'о рагтыгъат. К'ол-ым ынк'эн ынин ы'ттъыт гэлгилвыръулинэт рагтыгъэ...
Ынк'о-ым тампаагъат ынн'ин итык.

С. 71
Уутэкин Чивтыгин'

Н'ивкинэт, энмэн, тэленъеп, кол гыннин'н ыттыльын Чивтыгин' ганымытвален нымнымык Уутэк. Чивтыгин'ынэ имыръэгынник нэнанмык'эн элек эвыр льэлен'кы. Ытлён эн'эн'ыльу нитк'ин энмэн.
Элеръугъи. Чивтыгин'ынэ н'эвъэн ивнин:
— Кита к'ун мильуткук, йъарат торатвагъак ильуткукэ.
Н'эвъэнэ ивнин:
— Ии!
Аны энмэн о'тчой ныкитэ гильуткулин ытлён. Люур авынэльотковты паагъэ, н'эвъэн ивнин:
— Ратанн'авн'эн!
Н'эвъэнэ ээкэт рынлевнинэт. Ильуткуплыткук, Чивтыгин'э н'эвъэн ивнин:
— Вэчьым ытлён нагтыркынэгым рочгынотайпы рочган'ан'ыльа...
Еп инъэ н'эвъэн н'ытогъэ, ынк'оры рэгъи, ы'вак'очегты иквъи:
— Ынръам н'оты ръэнут амгынонан'к'айпы увъетгъи!
Чивтыгин'ынэ н'эвъэн ивнин:
— Ынн'ин вальэгыт! Еп айвэ эльоткома тиквыт, эргатык рочгынотайпы нарагтыгым. Ынкэкинэтэ эн'эн'ыльэ, этъым, энаранмын'ыркын... Кита лымн'э к'ыёпатгэ!
Н'ытогъэ эвыр пэтлек'эй рэск'иквъи ынкъам ивнин:
— Анк'ачормык ы'твыльык'эй н'ыпэгъи!

С. 72
Н'ирэк' о'равэтльат тыттэтгъэт Чевтыгэн'ына ярагты.. Чивтыгин'ынэ ивнинэт ынк'энат н'ирэк' о'равэтльат:
— Гок, а'мын еттык?
— Ии, мытъенмык!
Рочгынотайпы етыльыт о'равэтльат н'ирэк', к'ол мачынпын' вальын. Чивтыгин'ынэ к'амэтвама ивнинэт:
— Како о'тчойпы ныръэтури эк'эльун'?
Мачынпын' вальа ивнин:
— Энмэн мурыкэкыльэ эн'эн'ыльэ йытыйгот нэнтыгыт.
Чивтыгин'ынэ а'к'ачьовты ивнинэт:
— А'мын-ым, гым к'ырым мэквэтык ыяагты!
Ытлён иквъи:
— Вэлер н'отк'эн валы мынн'ивын, к'ынур гым трэлк'ыты ыныкагты. Эченур ынн'э тыляма эгитэкэ н'отк'эн валы!
Чивтыгин'ынэ ръыск'ыёлгык ёнэн. Ынкъам ивнинэт:
— Таам, к'эквэтгытык!
Ынк'энат о'равэтльат эквэтгъэт. К'ытлыги, ынин ынк'эн, этъым, кэлы...
...Ынк'энат о'равэтльат гэпкитлинэт рочган'ан'ыльык.
Рочган'ан'ыльа ивнинэт:
— Э'ми Чивтыгин'?
Никвъэн:
— Уйн'э! Ытръэч н'отк'эн валы тын'ивынин.
Рочган'ан'ыльын иквъи:
— Кита мынгитэн, мин'кыри вальын!
Гитэнин — а'мын, эвын рыпэт эмтэн'э нык'элпэрак'эн,
чама йык'уйгын амалва гэкэличитлин! Рочган'ан'ыльын
коргаквъэ:
— Пууръу рак'ылк'ыл Чивтыгин' — йъарат н'отк'эн
валы тын'ивынин нытэн'к'ин! Энмэч к'ырым ы'твыткук
мыяагъан!
Пэнин ынк'эн валы улвивык вальын. Ы'твытконвэпы
етык, пэнин гэтаё валы, мин'кыри к'ун юрэк' ратымн'эвы.
Н'ирэче гивигъи ынкы рочгынотак валы. Э'лерэгъи
валы рочгынотак вак, мин'кыри к'ун н'отк'эн валы, к'ытлыги, к'ырымэн, к'ытлыги ынин. Чивтыгин'ын кэлы...
Нэмэ рочгынотальын к'олетъылё ы'твыткугъи. Ы'твытконвэпы етгъэт, эвын гэръэвылинэт.
Ярагты кытгынтатгъэ, валы йыннэн — эвын уйн'э...

С. 73

Аны энмэн гэлк'ыритлин о'тчой! Уйн'э вагъэ аваляка...
Колё нычимгъук'ин! Н'эвъэн ивнин:
___ Э'ми валы?
__ К'оо, ванэван мыльун.
__ Вэчьым мэкына йылын?
Н'эвъэнэ ивнин:
-. Аны э'квырга тивыркынигыт, ванэван мэкына лымн'э мыйылын!
Вулк'ытвик рочган'ан'ыльын ильуткугъи. Люур авынэльоткогты иквъи:
— Гоок, гоок, эвын'ан Чивтыгин'ын, к'ытлыги, кэлы н'утку н'ирэче гивигъи! Чен'эт лыги гъэлерэлин. Эты лыгэн трататкынъен'ын Чивтыгин'-..
...Уутэльын Чивтыгин' к'олетъылё ы'твыткугъи. Чивтыгин' кааткынэты ёпылк'эквъэ. Ынк'о виригъи, к'отырыкы иквъи:
— Ытлён колё рыркы нымкык'ин!
Ы'твыльын рымагтэты нылек'ин. Люур галгак'ай амнон'гыпы етгъи... Ы'твыткынык вакъогъэ. Чивтыгин' ивнин галгак'ая:
— Мэй! Чивтыгин'! Ытлён итык тури въиткуркынитык. Ынк'эн рочган'ан'ыльа нэтэмъюнтык: к'ырымэнат рыркат йъоркынэткы, ынк'эн гилгилти ынкъам кытрат...
Чивтыгин'ынэ ивнин галгак'ай:
— Таам, а'мын, эк'уликэ к'ытваркын! К'ырым льэлен'кы гыт к'опалго мынылгыгыт!
Галгак'ай нэмэ рин'эгъи амнон'эты. К'ытлыги, нэмэ ынин кэлы, Чивтыгин'ын...
А'мын-ым рыркак н'ыпэгъэт —колё рыркы гилгилык! Эчги милгэрыткуркыт — люур эвын уйн'э эгилкэ... Чивтыгин'ын ы'твыйыръын мэмлыткынык ныкамаграк'эн...
Чивтыгин' чыпъэтгъи мэмлычыкогты. Люур ынк'о эвын пиврэгъи— эвын эвырвэйн'ын...
Ынк'эн ынин о'равэтльат, мэмлыткынык вальыт, титк'эннинэт эвырвэйн'а...
Ынк'о Чивтыгин' ивырвину гэнъэтлин. Рин'этэ рагтыгъэ чама мэмлыеквэ, ан'к'а-  чормэпы пиврэгъи ныкитэ эвырвэйн'ын. Эвырвэйн'ын н'ыпэгъи, гырэлгъи нотаск'ыт —  кынык - эвын ынинэт ы'твыйыръыт йытонэнат лыгэн пэнинэт.
Чивтыгин' рочган'ан'ыльа тымык лывавнэн.





С. 74

Рэк'окалгын ынкъам к'эпэр

Энмэн, рикукэтэ льунин оравэтльэн ыннымай вээмык, ынрак' ынкы лыгэн к'амэтвальатымгогъэ. К'ынвэр тэн'ъэнк'эквъи. Ынк'о вытрынтэтгьи ынкъам ынкы йылк'ын'н'ой.
Люур вай к'эпэрэ лыгингынтэвнин йылк'ыльын рэк'окалгын... К'эпэрэ ивнин: «Ако, ынрак' нырэк'игыт?»
— Вынэ вай-ым ыннымай нинэнъюйгым, ин'к'ун микынэ атольаткэгты.
— Микын-ым ыннымай?
— Гымнин, к'элюк'ъым микын!
— Како, элымн'э, мэй, гынин! Ынрак'-ым мин'кыри тымыткон ыннээн?
— Лыгэн-ым ыёоргык тынпылк'эквъэн чиниткин налгын'ойн'ын ынкъам ынкы галгэноратвавлен агтока.
Вытку лыгэтъымпыгтын'н'ой налгын'ойн'ын, вытку тыгтон. А'мын-ым, эвын галгагновлен, ынн'ин к'ун вай мыкэльын тыгтон ыннанэнагток налгын'ойн'а.
— Ако, элымн'э, мэй! А'мын э'птэ гым ынн'ин митгъэк!
— Вынэ ынн'ин к'итги, нак'ам мэтъамайн'ыналгын'ойн'ыльэгыт, гымык мыкын' вальын рагтон'ын ыннээн.
— Ээ, вынэ мынпылк'эвын налгын'ойн'ын!
А'мын-ым, гэнпылк'эвлин налгын'ойн'ын ыёоргык к'эпэрэ! Аны ганпылк'авытвален о'тчой, нак'ам нылгичьэчен'этк'ин...
К'ынвэр вулк'ытвий. Ынк'о тан'ымныкэрэт рыматванэн. К'ынвэр эвыр эргыръома тъылкамагран'н'ой — рэ'к'окалгын-ым нъыръыйылк'этк'ин... Аны вай тэнгыегнин
рик'укэтэ к'эпэр!

С. 75
Рэк'окалгын ы'ръэ кыеквъи. Ивнин рик'укэтэ:
––ЬГмто, еп атъымпыгтын'н'ока?
-Вынэ э'тки! Энмэч ымы илюльэтык тылвавыркын!
-Ако, вынэ мыныгтон! Олё-колё, вынэ лен'ытак' ынк'эн лыгагноквъэ!
––Яаав, гым эченур янор амгымнан мамтаан'ыткон, йъарат атаан'ыткока рытык э'тки акавкэгыргын!
— Вай гымнин ынн'ин гатвален!
Ынн'ъэм к'ырымэн ынин тайкыёттэ ыннымагтэ.
Аны ынкыпэ гэк'итылин налгын'ойн'ын к'эпэрин, лыгэн к'уйвик ыпэ...
Эквэтгъи рэк'окалгын омкычыкогты. Аны ынрак' нак'ам горатвален эеткэ рэк'окалгын! Люур вай кытавэтывак' рэк'окалгын к'улильыръуй ечьаннопыткынгыпы:
— Рай-рай-рай-рай! Тымкылевтыт!
Аны к'эпэрк'эй гэтэгъентитлин к'ойвэткынык! Люур ройпытгэнравнэн налгын'ойн'ын, налгын'ойн'ыкэн нэлгын тыгинрэтгъи ынкъам гэгынтэвлин н'анк'эн нотагты...
К'ынвэр рытаалгылявнэн налгын'ойн'ын чиниткин, мин'кыри к'ун нылгитъымпыгтык'ин налгын'ойн'ын чама нылгэчыгычак'эн...
Аны ганн'энайпылен к'апатчын'ын! Пэлк'ынтэтгъи панэнръэта, гэлк'ыритлин рэк'окалгын.
Вэнвэпынэн к'эпэрэ рэк'окалгын. К'ынвэр яран'ы льунин. Н'энку рэск'иквъи — к'ытлыги, ынкы нытвак'эн... Ынрак' ынк'эн гъыръытъылын'олен рэк'окалгын. Гамаравлен
к'эпэр рэк'окагты:
— Иа'м ытлён ы'ръунтыльэтыркын? Ынн'атал нылгинъыръигыт!
Рэк'окалгын нылгик'ынн'этыльэтк'ин ы'ръэ. Ынк'о иквъи рэк'окалгын:
––Вынэ э'тки, тылгитъылыркын! Энмэч гымнан тан'гэмо гыт! А'мын-ым, ивкэ н'отк'эн мутлымул к'ыннэгын, Мин'кыри к'ун э'тки, тылгитъылыркын, рыпэт гымнан чинит а'к'антон'. Эченур ынн'э атаалгылятка, н'анк'эн энтыскэты к'ыттъыск'иквын мутлымул!
Лыматльан-ым к'эпэр нэмэ валёмгъэ. Гэвинвыркылелин рик'укэтэ... Эчги к'эпэр энмэты пыкиргъи — упынъылинин рик'укэтэ. Рэрэннин эвтылягты... Ынкы раквачагъэ к'апарчын'ын.
Нэмэ тэмъюгнин рик'укэтэ.

С. 76
Кивлын  - гыннин'н'ыттыльын

Энмэн, лыгитэленъеп ганымытваленат гъывэк'учитэ ынкъам эвыр ыргин нэнэнэк'эй
ныппылюк'инэк'эй.
Ы'вэк'уч тэмпэнин ивинильын. Ы'вэк'учин нынны — Кивлын. Ы'вэк'уч нивиник'ин тан'к'онпы ан'к'агты. Эвыръым нымэмылёк'эн.
К'ынвэр н'ан к'улитгивик лыгоратвальатын'н'ой. Энмэч лыгэн эвэнэнвык ныткивк'ин н'ирэче, мэн'инрин эвыр н'ыроча. Ынк'о-ым нырагтык'эн, н'эвъэнэ нинивк'ин:
— Ытлён иа'м лыгоратвальатыркын эвэнэнвык?
—К'ун, мин'кы, э'квырга тылвавыркын мэмылёк, ынкъам ынк'эната торатваркын.
— Э-эй!
Лымаляквъэ н'эвъэн.
Нэмэ к'олетъылё нивиник'ин. Эвыр этъо оратван' нитк'ин. К'ытлыги, ынк'эн ан'к'агыннэкык ныран'автын'н'ык'эн... Н'энку мэмыл льунин, ивнин, янор яален'к'ач йъонэн мэрынрэк'эй:
— А'мын ынрак' н'ирэмури тылгирэтумгэвн'ыркын!
Мэмыля нинивк'ин:
— Ытръэч к'ун малчамъам, ымы мимлычыку чамъам ратвагъа.
— Аны ынан-ым к'онпы гэлыткынык мытратваркын, эвыр н'утку ыёоргык к'ача, вай гынык ровтытванвык.

С. 77

–– Ытръэч к'ун эвын лын'ыр ванэван ыннанванвэпы мыровтык, к'олетъылё к'олеаквыргэпы ныровтэгым.
–– Аны кытэк'эй н'отк'о ынан к'ыровтыркын!
— Ии, опопы ынн'ин!
К'ынвэр вэтгочнэн н'авмэмыля. Ынкы нымытван'н'ой к'лявыл, к'ымэл ытлён тан'к'онпы гэлыткынык ван'н'ой. Ынкы ымльалян'эт вагъэ.
Нэмэ кыткытык эвэнэльатын'н'огъат н'ан о'равэтльат. К'ол нитк'ин нычейвыткук'ин Кивлын к'олеванвэты. К'ол нэнтын к'олетъылё ивинильэ нанмын мэмыл. К'ытгъи ванвэты Кивлын — эвын гэмутлытъылин аквыргык камлелы..
Ынръа галгэглёлен клявыл, энмэч лыгэтэрн'ыльатын'н'ой... К'эйык'ын ан'к'ак вагъэ, ынк'о рагтыгъэ. К'ол мэмыл тымнэн. Аны о'тчой гатвален ан'к'ак! К'ынвэр ивнин н'эвъэнэ:
— Иа'м ытлён лыгоратвальатыркын? К'эйвэ этлы эръэкыльигыт?
— Вынэ к'ун итык ванэван, ытръэч к'ымэк гэлгэлгыпы тытвак ынкъам ынк'эната горатвайгым. Опопы игыр тыпаак ан'к'айпы ивиник.
— Вынэ к'эглынангэт!
Нылгэлымалявк'эн н'эвъэн. Ынн'ъэм ынк'эн чит ган'автынлен мэмылык.
— Энмэч опопы амамнон'гыпы мынъэлык.
— Ии к'ун, к'ынвэр э'тки рараквача ан'к'айпы гыннин'н'ыттык.
Нак'ам лым-ым ылвагэлен'и'ой амнон'эты. А'мын нэналгэнмыткок'эн ылвылю, энмэч нылгинымкъэв! К'оныры ытлён гатвален вэнъым лыгикынтэльу. Ытръэч ынк'эн
иа'м ынн'ин нитк'ин?
Нэмэ вай лыгоратвальатын'ой ылвагэленвык. Итык нэмэ нырагтык'эн. К'улиникэк ынанмайн'энмэты к'ытгъи. Эвын ынкы нытвак'эн маченмытагнык н'авыск'атчын'ын—
аны колё рыгыльычгын! Тан'к'онпы нэнанватыльатк'эн энмыск'ык...
Иъонэн Кивлынэ.
Ивнин:
–– А'м, еттык!
— Ии!
–– Мэн'к'о?

С. 78

— Вынэ нотайпы!
— Э-эй! :
Нэмэ моонэн рывэтгаватъёк:
— Амгынан вальэгыт?
— Ии!
— А'м, н'ирэмури мынтумгэвмык!
— Вынэ лыгэн-ым, ии к'ун!
Тан'вэтгыры нытвак'эн н'авыск'атчын'ын...
Нэмэ ынкы нымытван'н'ой Кивлын. Н'энри татайн'анн'ыльатын'ой, ылвагэлельатын'ой н'энрилы. Нэмэ ынкы гэтгивиткулин тъэче...
...К'ол итгъи энарэргъэ н'эвыск'эт, н'инк'эй ярак пэлянэн. Ыргин-ым нэнэны к'ынвэр гэмэйн'этлин, энмэч гачайвыткон'н'олен эвыр ымы гавэтгавын'н'олен.
Гэквэтлин н'эвыск'эт лыгэн амнон'эты, нак'ам лыгэн нэнэны пэлянэн амрак, мин'кыри к'ун ганн'энайпылен н'эвыск'эт ы'вак'очегты...
Н'оонко льунин энмээм, ынкэгйит к'ытгъи. Пыкиргъи энмин'ык. Нытлепыткук'ин энмыск'эты. Нак'ам нылгитэнтымгэтк'ин ынкы. Инъэ нытвак'эн, нак'ам элек... Н'оонрэ
энмытагнэты лылепгъи — н'энку эвын нэнанвыльатк'эн н'эвыск'эт. Льунин... Тыттэтгъи энмыткынэты. Пыкиргъи.
Рыгытк'ыльойн'авин'а ивнин:
— Кыкэ, н'авыл, ети!
— Ии!
— Мэн'к'о еттык?
— Вынэ н'аан н'оонк'о!
— Э-э! Нырэк'игыт-ым?
— Вынэ вай вэтъынтальэгым!
— Э-э!
Ынк'о пытляк' ынкы ван'н'ой н'эвыск'эт, чама эвыр нэнамн'ылёк'эн:
— Амгынан н'утку вальэгыт?
— Ии, чит-ым амгымнан, э'квырга айгоон тэленъеп гэпкитлин мэн'к'окэн ытлён к'лявыл
— Элымн'э, к'лявыл мэн'к'окэн! Мин'кыри-ым вальыт ынин эвиръыт?
— Н'ан-ым ынн'ин, ынк'эн ынн'ин...
Лыгэн тан'ымыльо тывыльаннэн лыгэтан'валёмкы.
— Мин'кыри-ым вальытъымыльын?
— Ынн'ин ынин вальын увик...

С. 79

Лыгэн ымыльо нэнатвыльатк'эн.
— Элымн'э, мин'кыри-ым льулк'ыл вальын?
— Ынк'эн ынн'ин, гэмэчлелюк'эглин...
— Гапойгылен-ым?
— Ии, вэлерынн'э лыгэтан'пойгыльын.
— Ээй, вынэ эты мэн'как'энайн'ын!
— Этъым аны!
Пытляк' нинивк'ин лыгин'эвыск'этэ:
— А'мын ивкэ, мынымлючитыркын!
— Вынэ эвыр к'эглынангэр!—лыгитэгъен'гъи н'авыск'атчын'ын.
Ынк'о мылёмгонэн лыгин'эвыск'этэ. Нинэмлюк'ин, к'ынвэр  галгэрайылк'ын'ын'очгатлен н'авыск'атчын'ын  .
К'ынвэр эвыр вай, авынмылёгты йылк'атычгатгъэ...
Рыпаавнэн мылюк. Ынкы вальын ук'к'эм пиринин ынкъам рынлевнин пэнъёлгын. Мэмылмытк'а энатыёнэн ук'к'эм, пэнъёлгэты рытрилнин. Нылюлюкыльэтк'ин мытк'ымыт. А'мын-ым гэлгитгылетлин мытк'ыпат...
...Нылгъомрыйылк'атк'эн н'эвыск'эт энмыкэн. Гылянгмытк'ин'а инэттъынин льолк'ылгыпы эвыр лыгэн гамгайылгыйыргэпы... Аны лыгипэтле гэвъилин, нак'ам гэлгикымгытчитлин, мин'кыри к'ун гэнлывэтъюулин! Ынрак' нэмэ энанвыск'оолгыткынык рывакъовнэн, ымы выквэпойгын рыпириткувнин — а'мын-ым эвыр о'птыма энанвыльын гэнъэтлин; рыннымыттатэты гэвъилин, ынкъам о'птыма тэнн'ыткульын нывакъотвак'эн энанвыск'ыёлгыткынык...
Ынкы пэлянэн, анн'энрагтыгъэ ярагты. Пэлянэн въэльин'ын.
Ярак пыкиргъи н'эвыск'эт, эвын нувичвэтк'ин н'инк'эй ярак, мин'кыри к'ун гэгыттэпэвк'эетлин.
...Тэркычгавма пыкиргъи ылвэгилильын энмык. Эвын н’энку нывакъотвак'эн энанвыск'ыёлгыткынык н'авыск'атчын'ын, нак'ам о'птыма тэнн'ыткульын... Чит-ым н'ан
еп ытлён ягталма тэмпэнин ягнальын ы'вак'очегты ынкъам кынмал ныныттэтк'инэт ылваймакыт энмыткынэты.
Пыкэртыляма еп ныван'эйпык'эн н'авъанэты:
— Мэ-эй! К'ывинрэтчык'э-эв!
Тан'ванэван ночыткогъан...
К'ынвэр энмык пыкиргъи. Нэмэ вай ван'эйпыльатын'

С. 80

— Н'эвъэ-э-э-н! Аны к'ывинрэтчык'и-и-ив! Како а'мын, йъэлыги тэнн'ыткульэркын!.. Аны эк'ылпэ к'ывинрэтчык'ив!
Вэнлыги ванэван ночыткон, ытръэч к'ынур нытэнн'ыткук'ин... К'ун мин'кы рыннымыттатэты гэвъилин.
К'ынвэр ганн'энайпылен к'лявыл:
— И-ик, ытлён иа'м йъэлыги тэнн'ыткуркын! Аны к'ывинрэтчык'ив! Ээй, вынэ ынн'ин мынытвачет!
Кытгынтыттатгъэ энмыткынэты гапойгыма. Пыкиринэн'у пойга увэкэпы тынпынэн ынкъам ринтыск'ивнин эвтылягты пойга...
Ынк'о чыкээквъи к'лявылчын'ын. Нивк'ин:
— А'мын, тыттэн'эт, вэчьым тынмыгъан?
Эвтылягты кытгынтытагратгъэ, гитэнин — эвын въэльин'ын, нак'ам гэлгикымгытчитлин гылгын...
К'эйвъэм н'эвэк' нычимгъук'ин Кивлык'эй, нивк'ин-ым н'эвэк': «Ръэрэк'э мэвын ынн'ин рыннин?» — тымн'амынан вэтгавчетыльатын'ой...
Ынк'о рагтыгъэ ченэтрагты к'лявыл. Пыкиргъи ярак.
Н'эвъэнэ ытръэч э'к'этлемнин, ынк'о ивнин:
— Ран'н'ытай-ым? Чен'эт к'ын'автын'ыркын нутэк чама ан'к'ак! Энмэч к'эквэтги!
— Аны ванэван ынн'ин митгъэк.
— Лыгэнитык гымнан лыги, гыт н'ирэче ган'автын'эгыт — ан'к'агыннэкык ынкъам эмнун'кы к'олен'авыск'атчын'ык. Энмэч алва к'ылеги гымык тагнымытванвык!
— Аны игыр ынан тыпаак.
— Вынэ лыгэнитык к'ырым! Энмэч к'эквэтги, эвныпъэм лыгэнитык тэнмаквъэ ынн'ин нъэлык!
К'ынвэр паагъат вэтгавчетык. Вулк'ытвигъи, рэночгыгэн'кы йылк'этгъи Кивлын. Ныкитэ вэнвыйъонэн н'эвъэнэ гаваляйн'ыма, ынкы йылк'ыльын валяйн'а пилгылвинин... Эргатык нэнлегъэн гэккэтэ нотагты.
А'мын-ым гэккэтэ рымагтэты нымытван'н'огъат. Экык-ым эвын лыгэн нотайпы галяйвын'н'олен, лыгэн-ым н'инк'эю гэнъэтлин. К'ынвэр эвыр а'атчеко нъэлгъи. Пойгын ынанчик'ай тэйкынин эвыр тин'ур, ынкъам ынк'эната
нылвульэтк'ин. Лыгэн нэмык'эй нылгигынникульэтк'ин.
Ытля-ым тэгнымэльэв нымытван'н'ой, мин'кыри вэнъым эккэтэ нинэнтэйн'этк'ин. Ытлён-ым к'ол энмэч н'автын'гьэ. Этъо нымэльэв нымытван'н'огъат.


C. 81      Ён'авъёчгын ынкъам тэлмин'ын

Энмэн Ён'авъёчгын гэн'эвъэнэ нынымытвак'энат. Тэн'пэнин ы'вэк'уч ылвэгилильын, нак'ам нэналгэнмыткок'эн ылвылю.
К'ол итгъи вулк'ытвик пыкиргъи ылвагэленвэпы — эвын уйн'э н'эвъэн... Нивк'ин: «Мин'кыри к'ытгъи ынрак' н'эвъэн?»
Нак'ам ытръэч тылвын'ирэргэри вальыт — уйн'э экык, уйн'э н'ээкык, ымы ы'ттъын уйн'э.
Люур ынк'эн тылвамрак рэск'иквъи ытлён, Ён'авъёчгын. Аны лыгилк'ыритъюунин — нэналвавк'эн льук. К'ынвэр тан'ылвавнэн льук, нотагты к'ытгъи, нутэк вакъогъэ ынкъам тэргатгъэ...
Люур рэк'окалгын пинтык'этгъи, пынлёнэн:
— Ынръам нырэк'игыт? Аа? Нырэк'игыт?
— Вынэ вай к'ун гымнин н'эвъэн тымн'эквъэ, льук
тытан'ылвавын!
— О-ок, ынанкэн-ым! — рэк'окалгын иквъи.

C. 82
— А'мын, ивкэ к'инэвинрээтыркын, Нутэн'эв, н'эвъэн к'ырирык!
— Ако, вынэ мынвинрэтгыт алымы! Ик, эченур-ым янор к'инэтэн'увиги! Ваа? Ынкъам мытвыльатын,— рэк'окалгын иквъи.
— Ээй, вынэ трэтэн'увигыт!—Ён'авъёчгын иквъи.
— Энмэч виин гым мыйылк'этык, ынан эвыр к'инэныгъев эръититык,— рэк'окалгын иквъи.
— Ии!
Нувик'ин Ён'авъёчгын.
— Ээ, вай эръэт ититгъэт! К'ык'амэтвагз!
— Ээй!
Рэк'окалгын нэлкык'амзтвак'эн. К'эмиплыткугъи рэк'окалгын.
— Ээ, а'мын-ым ынрак' мымн'ылтэлык, — рэк'окалгын иквъи.— Вай-ым ытлён н'утку гынин н'эвъэн нытвак'эн, ярак. Люур вай пыкиргъи мэн'к'окэн лыгимэйн'ыритльэн к'лявылчын'ын..- К'ытлыги-ым, ынк'эн тэлмин'а гэнрин'эвлин ыныгнотагты. Анык'ун-ым н'утри к'ынтыгын — ныппылюк'ин тин'урк'эй к'ытэйкыгын ынкъам н'ирэк' тин'урмъэмик'эгти. Лыгэн рэквэтгъэ нотайк'алеты — ынкы-ым рэльун'ын нымэйын'к'ин и'нныск'ын. Ынкы-ым  варкын, и'нныск'ывытгырык, нымэйын'к'ин ръэтайпын — ынк'эн тэлмин'ын... Ик ытлён, нылгинымэйын'к'ин! Тэлвэ к'ун ынк'эн ынин ваны, и'нныск'ин, мачымыльэты гэнаръэлен. Ик, ытлён, ыныкит а'ткэвма рэнтын'ын — гыт-ым наранмыгыт. Аны к'ун-ым н'утри к'ынтыгын а'тав. Ытлён н'ан йылк'этыркын игыр, ытръэч нак'ам чама гынрырэтыркын, ин'к'ун мэн'ин н'энри эвнэлк'ыткэ нитын. Ик, а'тав, к'ычамэттагын ынкъам, эчги рэнэймэвн'ын, а'тав к'ытин'ургын... Эченур тэкэмлевтык ытръэч к'ыгитэгын!
Эчги въирилельын — вытку н'ирэк'эв мэк'ым к'ынинтыгын... Ыныкит ынк'эн ранмын'ын — равантогъа, энмэч рэпкиргъэ ынк'эн тэлмин'ык. Эвын ынан энмэч н'эвъэну нинэлгык'ин гынин н'эвъэн. Ынкъам вэтык'ун ытръэч к'ывинвыпкирги! Ыныкит о'ра рэпкиргъэ, ынрак ынан наранмыгыт...
Ынин н'эвъэнин нынны — Варэн'н'ы.
К'этэв к'ун эвын Ён'авъёчгын нымлык'эн.
Ивнин рик'укэтэ:
— Таам, энмэч а'тав к'эквэтги!

C. 83

Аны а'тав гэквэтлин Ён'авъёчгын энагтатынвы. Аны а'тав нылек'ин амрымагтэты.
Люур льунин, к'эглынангэт, нылгинымэйын'к'ин тэлмин'ын— рыпэт к'ун ынин ваны, и'нныск'ын, нинэйпык'ин увикитэ...
...А'мын-ым рэк'окалгык'ай Ён'авъёчгына ярак нымытван'н'ой. К'оныръым ивнин ынан: «Гымыграк виин к'ынымытваркын».
...Аны чамэттанэн тэлмин'ын—-ныйылк'атычгатк'эн.
Эчги рэймэвнин, левтылк'эгнэвнин — люур рывъирилевнин... Эчги эгытрырилельын рын'ирэк'эвнин — ынкы тан'ынмынэн.
Ынк'о рымагтэты нэмэ эквэтгъи. Аны нылек'ин тан'амъяа'мэл йык'эльу. Люур н'оонко вытрэтгъи ярайн'ын — нылгинымэйын'к'ин!.. Иквъи: «Ик, аны н'ан, этъым, н'утку варкын Варэн'н'ы».
К'ээк'ын ынкы вагъэ, тинэнвулк'ытвин'гъи. К'эйык'ынук'эй тинэнвулк'ытвин'гъи... Эчги воск'ычгавма, эквэтгъи ынк'эн ярайн'эты. Пыкиргъи. Ынкы-ым вайын'к'ач нымэйынк'ин гытгын нытвак'эн. Ынкы гытгык к'ача пирк'ыгъи, ынк'о ныпэрк'ытвак'эн.
Люур вай Варэн'н'ы аймыгъэ — эвын эвлеръин'ын нэнаяак'эн, ынк'эн гытгин'эты аймыгъэ... Чен'этъым эвын тан'ымволк'ытвэн'эт ръаёкват нъэйн'эк'инэт...
Эвын аймынвык пыкиргъи, нытэргатк'эн. Ымтылян'эт аймынвэты Варэн'н'ы нытэргатк'эн, нак'ам нъимпытылек'ин, нак'ам вай нымкык'инэт ёквагэнэв нальэк'атк'энат
гытгык.
Ынкы к'эйык'ын вэтчатвагъэ Варэн'н'ы, нылгэчемгъотвак'эн. Нъэйн'эк'инэт тан'алван' ёкват:
— Варэн', гуг-гуг-гук! Аау-га, ауу-гаа! Варэн', гуггуг-гук!
Люур вай тэлмармайн'ын тан'авынвытрытвагты к'олельатын'огъэ:
— Ытлён ынрак' ръагалгат э'йн'эркыт?
Люур Ён'авъёчгын тымкыгэн'гыпы пинтык'этгъи... Люур льунин н'эвъэнэ:
— Ынрак' мэн'к'о ети?
~— Ярайпы.
— Ытлён ран'н'ытагъэ? Наранмыгыт!..
- Вынэ мачынан — эвын-ым тымынво тыетык!

C. 84

— Ытлён оккой, к'эйн'ун оратвальэгым ринъэйн'эчиквъэ!
— Мачынан! Ынан к'иквын: «Уйн'э н'энку о'равэтльака». Аны' к'ун н'утри к'ынтыгын ныкитэ — к'ылгиничичивэтгын. Эчги рэйылк'этгъэ, валяйн'а к'ыпилгылвигын.
—- Ээй, — валёмгъэ ынкъам эквэтгъи.
Эчги пыкиргъи — аны гамаравлен тэлмармайн'ын, ганн'энайпычгатлен:
— Иа'м горатвайгыт?! Лен'ытэк', мэн'ин льун?
— Ванэван! Уйн'э о'равэтльака.
— Нак'ам-ым иа'м горатвайгыт?!
— К'ун мин'кы аймээръатык нылвавэгым!
— Ээй, уйн'ъэм н'энку о'равэтльака?
— Уйн'э.
— Нак'ам-ым ръагалгат н'энку нъэйн'эк'инэт?
— К'ун н'ан-ым ёкват.
— Ээй!
Вытку ынкы лымаляквъэ... Панэна нымн'ылёк'эн:
— Нак'ам-ым иа'м нъэйн'эк'инэт: «Варэн', гуг-гуггук!» Иа'м ынн'ин нъэйн'эк'инэт? Лен'ытэк' ы'вэк'уч етгъи?
-— Ытлён мэн'к'о нъыетын? А'к'аяты — ыяа.
— Ээй, — вытку ынкы лымаляквъэ.
А'мын-ым йылк'этгъэт. Аны о'тчой, ымы ымъычычон'эт гэнгыркивлин. К'ынвэр тэн'йылк'ичичиквъи. Энмэч
к'ынвэр лыгъомрыйылк'атгъэ...
Н'эвыск'эт вэнвынтогъэ, валяйн'ын чотгэн'кэн йытонэн... Ээк рынлевнин, тытлемнэн чьогыргын, валяйн'ын рыгырголявнэн — аны тан'ытръачтагнэты гатгамнэн...
Люур лявтин'ын эрэтгъи — чит вай амывэкэйн'ын к'утыркын... Ынкы тан'ынмынэн.
Ээ, ынк'о ы'вак'очегты эквэтгъи.
Аны гэквэтлинэт ярагты!
Пыкиргъэт ярак. Эвын ынкы панэна нытвак'эн рэк'окалгын.
Ивнин рик'укэтэ:
— А'м, еттык!
— Ии!
— Ик, вынэ панэна еп эплыткукэ — ынрак'-ым ръэтгыпыльыт нъэлгъэт...
— Ако, алымн'э! Йык'к'эй н'ан-ым мин'кыри?
Рэк'окалгын нычимгъук'ин:

C. 85

— Тури виин нотагты к'атчыск'эквытык, ынан виин нэмэ амгымнан н'утку мыпэлятык.
Ээ, ытри гэн'эвъэнэ эквэтгъэт нотагты. Ы'вэк'уч умкычыку атчыг'э, н'эвъэн-ым нэмык'эй—-ытръэч амъянра гатчыленат вээмумкычыку.
Люур вай к'олейн'ын еп ыяа... Н'айъэнныск'эпы нылгинымкык'ин а'к'альымкин'ын ининигьи...
Аны нэмэ а'тав рэк'окалгын ы'ръэ ныгпильыръук'ин.
Люур лыгэймэквъэт этратин'ын. Люур пыкитръугъэт, нымн'ылёк'энат:
— Э'ми Ен'авъёчгын?
— К'оон'! Гымнан гэмо Ен'авъёчгын! Мин'кыри-ым вальын ынръам Ен'авъёчгын?
— Эк'ылпэ к'ытвыгын! Э'ми Ен'авъёчгын? Ыныкит атвыка рэнтын'ын — мытранмыгыт!
— К'ун гымнан гэмо ръа-Ён'авъёчгын!
— Нак'ам-ым н'отк'эн микын яран'ы?
— К'элюк'ъым микын? Гымнин! Нэмык'эй гым гарайгым, — нивк'ин рэк'окалгык'ай.
Ынк'о иквъи рэк'окалгын:
— Ик, а'мын-ым мылгитэн'увитык—а'тав лыгэн тэн'рэмкыльытури! Энмэч виин к'ыйылк'этыркынитык!.
— Ээй, вынэ мынйылк'этыркын! — иквъэт э'к'эльыт.
Аны н'ан эчги йылк'этгъэт Ён'авъёчгына ярачыко, а'мын-ым аны моонэн яран'ы йыныпык ымн'алгыл ранмэпы.
Аны вай рэк'окалгык'ай гаван'эйпыръолен:
— Ён'авъёоооч!!!! Вай э'к'эльыт тылвыръуркоот!!!
Ен'авъёчгын омкычыкойпы пинтык'этгъи ынкъам кытгынтыпкэргъэ — эвын э'к'эльыгинив гайытрыкымгытръоленат... Чымк'ык рыннымыттатэты гэвъиткулинэт ярачыко йылк'ыльыт э'к'эльыгинив...
Ынк'эн ынн'ин гатамъён'ывъяленат рик'укэтэ, пытляк' н'ан ивнинэт: «Мылгитэн'увитык — а'тав лыгэн тэн'рэмкыльытури!»

C. 86
К'лявыл, ан'к'ачыкогты  рылылыльын

Энмэн к'ол к'лявыл ан'к’ачормык нынымытвак'эн гэн'эвъэнэ ынкъам гэккэтэ.
К'ол итгъи ытлён ярак нывытрытвак'эн. К'утырык нивын: — А'м, вынэ мынк'эплювичвэт!
Ивнинэт:
— Гым к'ырым мувичвэтык! Энмэч гым торгынан к'инэрэпирин'гытык!
Ынк'о к'лявыл н'ытогъэ, кытгынтатгъэ энмэты ынкъам айычгэгты рэгъи... Ынк'о пыкиргъи ръзврэмкык. Ынкы н'автын'гъэ. Эргатык кыевкы, нивын ытлён:
— Игыр нарайъогыт н'эвъэнйыръэ, ьтлён нытэн'к'ин. Ыныкит гыт рэтэнн'эквъэ, гыт ынк’энына наранмыгыт... Эвыт этэннэвкэ риты, к'ырым ы'нынмыгыт.
Эргатык етгъи н'эвъэнйыръын. К'лявыл гитэнин... Люур к'лявыл тэнн'эквъи, ынкъам н'эвъэнйыръэ ивнин:
— Мынэквэт морыкы!
Ытри эквэтгъэт н'энри. Пыкиргъэт ынкы — эвын ытри н'ирэргэри вальыт гатльата. Ынк'о н'эвъэнйыръэ ивнин к'лявыл:
— А'мын-ым, мынувичвэт!

C. 87

— Ии, мачынан мынувичвэт! — ивнин к'лявыля.
Люур моогъат увичвэтык. Н'эвъэнйыръэ рывэнтэннин тытыл
— эвын ынкы нытвак'энат н'ирэк' кэйн'ыт... Пынлёнэн к'лявыля:
— Мин'кыри мытритгъэ?
Н'эвъэнйыръэ ивнин:
— Н'уткэтэ мытрармагты. Эвыт мэн'ин амлыкыльэн —
ынк'эн рэнугнин, эвыт нымлык'эн — к'ырым нынунин...
Ынк'оры люур ивыркынин к'лявыл н'эвъэнйыръэ:
— Гыт янот к'ъиргъи!
Ивнин к'лявыля: «Янот гыт!»
Н'эвъэнйыръын и'ргъи — ытръэч киткит и'ннычурмын нанпэлявын. Ынк'о к'лявыл и'ргъи — ымын' ръэпыт люн'ыгтэ нэнтын...
Ынк'о рымагтэты нэнвэнтэтын тытыл —эвын ынкы
ан'к'ы нытвак'эн... Ынкэтэ и'ргъи н'эвъэнйыръын — ытръэч кыемырк'эт рымэнинэт... Ынк'о к'лявыл и'ргъи — ымын' ръэнут люн'ынмэтэ рыннин.
Ынк'о ивнин н'эвъэнйыръэ:
— А'мын како, гыт! Вытку ынн'ин вальэгыт тыльугыт!
Ралкогты к'ытгъэт ынкъам ивнин н'эвъэнйыръэ:
— А'мын-ым, гынан инэлгыгъи!
Вулк'ытвигъи — ынк'о йылк'этгъэт. Н'эвъэнйыръэ к'лявылен иръын иниргин'у яанэн, к'лявыля-ым н'эвъэнйыръин кэркэр иниргин'у яанэн...
Эчги йылк'этгъэт, люур ынпын'эвк'эй, н'эвъэнйыръин ытля, вакъогъэ... Ынк'о ынпын'эвэ пэкул йытонэн ынкъам йылк'ыльыт йъонэнат... Ынкы чемгъон'н'огъэ, нивк'ин:
«Э'мин' рэмкыльын, мин'кы йылк'эркын?» Люур н'ээкык э'лымнин ынкъам левыт чывинин...
К'лявыл кыеквъи, ынкъам ынпын'эвк'эй ынк'о анн'атгъэ. Люур яран'ы пэгляръогъэ... К'лявыл-ым ынкы имчьэчукэну нъэлгъи, ынк'о н'ытогъэ... Панэнагты к'ытгъи, ръаврамкэты. Пыкиргъи. Ынкы нивын:
— А'мын како, ынн'атал гыт лён'ма нэнтыгыт!
Ынк'о ръэврэмкэ нивын: «Кита яральыт к'ыёпатгынат!»
Эргатык к'лявыл эквэтгъи ярагты. Ан'к'ачыкойпы чыпъынтогъэ, ынк'о пинтык'этгъи энмэпы... Ярак пыкиргъи, эвын ынкы ынин экык энмэч ынпыначгын... Пыкиргъи ынкъам пынлёнэн: «Э'мин' гымнин н'эвъэн?»
Ивнин ынпыначга: «Гэвъилин!»

C. 88
Ейвэлк'эй  ынкъам  имчьэчукэт

Энмэн ытлён ръэвнутэльыт ныпичык'инэт. К'ол итгъи ейвэлк'эй ръавыльэты к'ытгъи. Лыгэн пыкэрын'н'ольын напэнрычетгъан, наркыпчевыгъан. Ръавк'лявыля эккэт ивнинэт:
— Ытлён рырэк'эвъюуркыниткы! Мачынан ныетын. К'эйн'унынн'э рак'амэтван'ыркын.
Ынк'ор-ым нэтрилгъэн. Качьараквъэ. Энмэч-ым вай пыкири ярак. Лыгэн пыкири — намн'ылёгъан:
— Амгынан вальэгыт?
Иквъи ейвэлк'эй:
— Ванэван, мури эпэк'эй.
— Мин'кы-ым нынымытваторэ?
Иквъи ейвэлк'эй:
— К'леграчыко нытваморэ.
Нивын:
— К'ык'амэтва!
Иквъи:
— Ии!
К'эмиплыткук нивын:
— К'ильуткуги.
Иквъи:
— Этлы!

C. 89

К'улильыръугъэт:
–– Мынталяйвыгъан!
Наркыпчевын. Иквъи:
–– Эгэй, мильуткугъэк!
Ынк'оры ильуткугъи, ынръам нивыпэтк'ин.
–– Мыпаагъак!
Нэмэ нантэрн'ыръовын... Ынк'оры иквъи:
–– Эгэй, мильуткугъэк!
— Эйъым!
Ильуткугъи — нык'улильыръук'ин. Люур мэн'к'о етгъи мэмлин'ын... Гак'ынъома етгьи мэмлин'ын. Нак'амлым иквъэт:
— К'ыпаагэ, кыпаагэ, кыпаагэ!
Ынк'оры нивын:
— К'ырагтыгэ!
Тэкичгэ налпынрын. А'мын-ым рагтыгъэ тан'амкытгынтата... Лыгэн ярак пыкиргъи, ивнин эпэк'эй:
— Гэк'эвийгым тэкичгэ. К'увиги ынкъам мынк'амэтва! Ынпын'эв увэн'н'огъэ. Увэма нивк'ин:
— А'мын, мытрак'амэтвагъа нымэльэв!
Ивнин ынпын'эвэ:
— А'мын-ым, эргатык к'эквэтги ынкырилы!
Йылк'этгъэт.
Кыеквъэт — нэмэ эквэтгъи ейвэлк'эй. Лыгэн энмык ранъаватгъэ, люур э'йн'эвнин энмэпы:
— К'ыетги!
К'ытгъи энмычормэты. Иквъи:
— Ытръэч-ым мин'кыри?
Ивнин энмэпы:
— Лыгэн к'илкымъетги ынкъам к'ывэк'этги!
Илкымъетгъи ынкъам вэк'этгъи... Эвын лылепгъи — ытлён йык'к'айъым ёрон'ы! Нылгэнык'эрык'эн!..
Нивын:
–– Мин'кыри нылк'ытигыт?
Иквъи:
–– Ръавыльэты.
Нивын:
––А'мын-ым мынылпынрыгыт!
Ивнин н'эвъэн:
–– Кита н'ан к'ыгтыгын н'ыркиру, ынкы варкын

C. 90

Н'эвъэнэ ивнин:
— Эгэй!
Йыннэн, ратвынэн. Люур ынк'о йытонэн иръын чьэчугнэлгин, лыгэн нинэтыттук'ин, нивлетк'ин.
— Вай н'отк'эн винрэт, лыгэн райпын'н'оркын — к'ыттуркын!
Иквъи:
— Эгэй!
А'мын-ым эквэтгъи. Лыгэн ярак пыкиргъи, ивнин ынпын'эвэ:
— Мэн'к'о о'тчой етгъи?
Ивнин:
— Н'оонк'о, энмэпы.
— Иа'м-ым?
— Ынкы нытвайгым, мин'кыри к'ун гинъэйн'эвигым микынэ энмэпы. Ынкъам иниквъи: «Вай мыйылгыт винрэт, имчьэчукин нэлгын». Лен'ытэк' инэтэмъюн'гъи вэчьым.
Ивнин ынпын'эвэ:
— Вынэ ванэван, мачынан нэйылгыт.
Качьараквъэ. Иквъи:
— А'мын, вэлынкык'ун!
А'мын-ым ивинигъи эргатык — лыгэн-ым эмчьачокалгык'ай.
Люур льунин умк'ы... Пэнрынэн. Э'н'гыпы рэнин. Тымнэн. Нивк'ин: «А'мын, к'этэв тынмыгъан. А'мын, вынэ мырагтыгъак!»
Рагтыгъэ. Э'мэннин умк'ы. Нак'ам нэрмэк'ин эмчьачокалгык'ай!
— Вынэ гумк'уйгым гым, — ынпын'авэты иквъи.
Ынпын'эв качьараквъэ. Иквъи:
— А'мын, како ейвэлк'эй умк'угьи! Вэлынкык'ун гымнин ивинильын, тэкичгырэтыльын!
Нэмэ эргатык ивинигъи. Ынръам льунин ръэв... Пин’кунин торвыентольын йыкыргычыковты. Тымнэн. Пыгылк'авычгатгъэ.
Нивк'ин: «Вай тынмын ръавычгын!»
Рагтыгъэ. Нэмэ ынпын'эвэ ивнин:
— А'мын вэлынкык'унэйгыт, гыт, гымнинэйгыт гичильигыт!
Ынк'оры к'онпы тайн'атын'н'огъат. Ытръэч.

C. 91

Валвин’ын

Валвин'ын ганымытвален гэн'эвъэнэ, ынкъам эвыр ырык энаральо — рэк'окалгын.
К'олетъылё валвин'ын нытипъэйн'эк'ин н'аргын:
«Мин'кырэ-э-э-э мырин'э-э-э-к!
Э-этык'о-о-о-он айгыпо-о-о-н!
Э-этык'о-о-о-он райвалявко-о-о!
Э-этык'о-о-о-о-н рэючгэ-э-н!»
— А'м вынэ йык'к'эй райвалявкы!
Н'ытогъэ валвин'ын, рин'эгъи райвалявкы. Ечьаннопыткынык вакъогъэ. Н'энку эвын нотаск'аквыргын нытвак'эн. Гитэнин ынкачыкогты — эвын ынкы ивтыл нылевылгатк'эн тагныкытгэмк'эн н'алвыльин'ын. Нак'ам ынкы к'аатагнык кальанпын'авин'ын нэнанвыльатк'эн.
Ынк'эн нутэск'ычыку гатвален лыгэмайн'ырайн'ын.  Рыногыргэпы чин'къэтувэнин ынанмык'ычьык'ай к'эюукэй. Въигъи к'эюук'эй.
Кальанпын'авин'а йъонэн, иквъи:
— Н'отк'энат ы'мн'от гэрэк'э!
Тытлын'аргыновты ринтыск'ивнин. Валвин'а пириск'ыченнин ынкъам рырагтаннэн. Нэмэ ягнагъэ рэк'окалгык'ай:
–– Ако-како, ельой, нэмэ мэн'к'о гак'аанматэгыт?
- Нэмъэм аны мэтъак'ытап рэнъэк'эрэвн'ын!
- Аны игыр к'ырым! Ельой, аны игыр к'ырым! Ынан
тэгмэлгыныгмил мынтын!
- Иик, ытлён эченур вэты тэгмэлгымыгмил к'ынтыгын!
- Ии, ынан тэгмэлгыныгмил!

C. 92

— Н'оонко варкын йичьэннуп. Ынкы рэпкиргъэ, аквыргын ынкы варкын. Ынк'о рэтлепгъэ, ынкъам ынкы н'алвыльин'ын варкын. Вэтык'ун ынанмык'ычьык'ай рэгитэн'ын к'эюук'эй ынкъам ынк'эн гынан рэчин'кэгнэрэнн'ын к'эюук'эй, ынан ранмын'ын. Валемгъэ?
— Ии, тывалёмык!
— Ээ, к'эквэтги!
Эквэтгъи рэк'окалгык'ай. Пыкиргъи йичьэннупык. Аквыргэпы лылепгъи — аны гэлгигиинрэлин рэк'окалгык'ай! Нык'ааральон'к'эн. Аны ынрак' тан'ынанкытгэмычьын ы'ск'ак'ойн'ын чин'кэгнэрэннин — тымнэн! Нэмэ йъонэн кальанпын'авийн'а:
— Ы'мн'от н'отк'энат гэрэк'э!
Тытлын'аргыногты ринтыск'ивнин. Рик'укэк'эе гапэнрыск'ычатлен, ынк'о тэмтэн'ымгонэн. Тимтигнин лыгэн ынн'ин ымыльэты.
Рэмтэйпын'ын'онэн — имтиткук нылвавк'эн... Аны нурэск'унн'ыльэтк'ин — э'квырга нитчык'ин ы'ск'ак'ойн'ын. К'ынвэр ван'эйпыгъэ:
— Н'аво-о-ол! Кита вай к'амынэмтэйпа-а-ат!
— Иик, а'мын эты тытаткынъеркынэгыт, чемэт ынк'энак'айына к'аат нэнанмыткойвык'энат!
Кытгынтынтогъэ кальанпын'авийн'ын... Эвын нинэнрык'ин выквэпойгын ынкъам рыпайн'ын. Ынкы эмтэтвальын рыннымык кыплынэн рыпайн'а... Галгэрыннымоллытыръолен рагтыгъэ, ынкы к'аанмы пэлянэн...
Маравчетын'н'огъэ нэмэ рэк'окалгык'ай:
— Иик, ытлён иа'м ы'ръунтэтыркын?!
— Аны ванэван мыръунтыгыт! Ытръэч гынан алымалкэта! А'мын, лыгэнитык-ым ръэк'эрэвъюуркынэт мэтъак'ытаптэ! К'ыпаагэ игыр ынн'ин итык ынкъам уйн'э инэнтэтыткуркын!
Н'ытогъэ валвин'ын. Рин'эгъи лыгэн нотагты. Н'оонко вакъогъэ, эвын ынкы ярак'ай нытвак'эн. Люур н'ыток'аятгъэ лыгакытгэмкыльык'ай н'ээккэк'эй, лыгэн к'ун лыгинъувэткыльук'эй, лыгичеритк'ыльук'эй ынкъам лыгивыльин'ытк'ыльук'эй... Валвин'а ивнин:
— И-и-еэ-мэй, ын'н'атал-ым мэй, мин'кэкинэйгыт нылгэныкытгэмэгыт н'эвыск'этигыт?
Кытгынтыраск'эквъэ н'ээккэк'эй ынкъам ивнин ынин акытгэмкэ ытльайн'ын:

C. 93

- Ыммэй, н'оты н'отын'к'эн рэмкыльын лыганъяткольатыркын!
––Ээ, к'иквын: «К'ырэск'икви!»
- Ээй, рэмкыльоон, к'ырэск'икви!
— Ээй! А'мын, вэлынкык'унэйгыт!
Рэск'иквъи валвин'ын. Аны ярачыкон черитэ гэйыръэтлин, лыгэн к'ун — уу!.. Нэмэ моогъэ анъяткольатык валвин'ын:
— И-и-еэ-мэй, ынн'атал-ым ныкытгэмк'эн ярачыкон!
Вынэ ынпын'авин'ын нылгиринн'эвыльэтк'ин. Лыгэувильэтгъи ынпын'авин'ын! К'амэтвальатгъэ валвин'ын. Ынк'о рагтыгъэ, эвын орвоор тэн'эмъумыннэ гэтинэн'энъюулин... Нэмэ рэк'окалгык'ай:
— Ко-о-о-лё, колё мэй! Мэн'к'о, ельой, коргытчапэ, галгагновэгыт!
— Ээ, нэмъэм рэнъэк'эрэвн'ын мэтъак'ытап!
— Аны игыр к'ырым, аны гыт нытэн'к'инэк'эйгыт, ельок'аегыт!
— Ээ, вынэ к'ылк'ытги! Н'ан-ым н'оонко варкын яралыгакытгэмкыльык'ай, эвыр ымы н'ирэк' ынкэкинэт райыръыт вэтык'ун ралганъяйвынынат. Ымы ынк'энат
лыгакытгэмкыльык'агтэ ралганъяйвын'ынат, ынкъам ынан нэрэнк'эвиквыт.
— Э-эй!
Гэкэн'э эквэтгъи. Нылгиръилемйыльэтк'ин... Пыкиргъи. Н'ытогъэ нэмэ акытгэмкэн'ааккак'ай. Люур нэмэ кытгэмрэк'окалгык'ай к'олельыръон'н'ой:
— У'УУ' УУУ'- Ынн'атал-ым лыгакытгэмкыльык'аегыт!
Кытгынтыраск'эквъэ н'ээккэк'эй, ивнин ытльайн'ын:
— Вынэ н'отын'к'эн рэмкыльын лыгивнэтыльэтыркын!..
— К'иквын: «К'ырэск'икви!»
— Э-эй!
Нэмэ лыгэвнатыльатын'ой:
— Ууу! Ууу! Ынн'атал-ым чермыярак тырэск'иквъэк!
Ынк'о лыгэн нытвак'эн ынпын'эвк'эй. Рык'амэтвавнэн лыгикиткинук'эй. Плыткугъи к'амэтвак рэк'окалгык'ай, ынпын'эвэ ивнин:
- Таам, к'эквэтги ярагты! Эченур н'отк'эн ынн'э тыляма энвэнтэткэ ыёргээръын!

C. 94

Рагтыгъэ рэк'окалгын. Ярак пыкирык, ивнин рик’укэтэ:
— Вайвай гэк'эвильэтигым! Ыёргээръын к'ытрыткугын!
Н'эвъэн галгэкоргавлен, рыпэт галгэкытгынтыръолен, ынк'о рырыткуйвынин ыёргээръын, рыпынчивнин — эвын ынкы ытръэч тымн'эчарэы'лин'ын... Ынн'атал-ым гэгэргыпынчилин, ринтыск'ивнин ыёргээръын, ы'вэк'уч йъонэн:
— Иа'м нак'ам ы'ръунтэтыркын! Ытръэч ынкы тымн'эчарэы'лин'ын!
— Ако элымн'э! А'мын нэнанъымн'ычвынавк'эн акытгэмкэ ынпын'авин'ын!..
Ынк'о тампаагъэ рэк'окалгын тэйн'этгилик.
...Ынк'о нэмэ рин'эгъи валвин'ын. Н'оонко льунинэт пипик'ылгын'ээккэк'эйгинив. Ынръа н'ан н'энку нъэлгъи валвин'ын ярак'айык.
Пипик'ылгык'эгти иквъэт:
— Э-эпэй, н'оты рэлк'ин'ын гагтыкалеворвынпылен! К'ырилк'уги!
— Э-эй, а'мын, вэлынкык'унэтури! О-ок, а'мын, ин'к'ун н'авытлывъёк'агтэ!
Рэлк'ольатын'ой валвин'ын ынкы. Лыгэгтык'амэтвальатгъэ.
Ынк'о нивын пипик'ылгын'ээккэк'эе:
— Эпэй, а'мын мынымлюгыт аны! Ваа?
— Вынэ эвыр!
Намлёмгогъан валвин'ын. Тэн'эмкэвычьэ йылк'этгъи. Ынръа н'ан эчги йылк'этгъи валвин'ын, нъин'кэлийвыгъэн, ылпыт, вэлк'ылти нэкэлийвынэт... Ынк'о-ым нэныгъевын:
— Эпэ-эй! Эпэ-эй! К'ыгъекви-и!
Кыеквъи. Ынк'о нивын:
— Эвыр тэн'эръирэкивээмык к'ывиилгитэркын!
— Э-эй!
Рин'эгъи. Н'оонко-ым вээмык виилгитэгъи... К'ынвэр эвыр вай к'олельатын'ой:
— К'ыгит аны, тын'эвльук! А-ако, вэлерынн'э тэн'вытрын'кэлин'эв! Эвыр трэмыннун'ыркын-ым — э'птэ тэнн'эвыркын!.. И-и, и-и, и-и, э-э! Ако, эвыр э'птэ тэнн'э-
выркын!.. А'мын яран'ы мынычвигъэн? Ии? Ако, варкын!..

C. 95

Тымн'амынан нывэтгавчетк'эн, ынн'ъэм виилвиил чиниткин нэнанвэтгаатк'эн...
— Митин' а'мын мивыск'иквъэн! Ии? А-ако, оча варкын!..Кытгынтырагтыгъэ...
— Митээн'! Яран'ы мынычвигъэн! Н'оонко тын'эвльук! Вэлер ынн'э тэн'вытрын'кэлин'эв! Энмэн яран'ы  мынычвигъэн! — нивк'ин ытлён.
Яран'ы эк'ылпэ нэчвигъэн ынкъам ваамэты нэнльэтэтын. Нэлгын нинэнпылк'эвк'инэт — уйн'э, ныпгылк'эвк'энат нэлгыт, вээмэ нэнанлыплятк'энат...
— Ако, уйн'э! Э'нк'у лын'ыркынинэт! Чотчоттэ... Уйн'э! Э'нк'у лын'ыркынинэт! Лен'ытэк', вынэ чавчыван'ав!..
Рэтэм рэлкынин...
— Ако, ынк'эн аны, вынэ чавчыван'ав! Ымыльо э'нк'у нинэлгык'инэт!
Мимле нэнанлыплятк'эн...
— Ы'мн'ан ръэнут мынэлкын? Кита-к'ун, ынрак' элгыквын к'ыгтыгын!
Рэлкынин.
— Ынк'эн аны эвын к'ун гивэ чавчыван'ав-—элгыквын чымн'ак'ымлёльаткэн тэгъен'у лыгнин! Кита к'ун, ынръа к'ыгтыгын рыпэн'ы!
Рэлкынин рыпэн'ы — нэмэ эргээтгъи...
— Эвын к'ун гивэ рыпэн'ы чымн'ак'ымчочеркэн тэгъен'у рэлгыгнин!
А'мын-ым, аны вээм нылгэйычгитк'ин! Ваамэты пин'кугъи, тан'вытрын' иргъи, ынръа н'ан к'очечьыръон'н'ой:
— Вынэ вай ва-а-ай, мыткувлыткурко-о-о-н! Яномо-оолё-о-от, евъе-е-ев! К'ъатчаткото-о-к! Аны мытк'аянэлгыпатыльаярко-о-он! Мэй, мээй, янонмооле-о-от! Муурил н'оты илгыпръурко-о-он!..
Н'эвъэнэ нинэгитэк'ин рылыплятъё вээмэ. К'ынвэр тан’авынк'олельыровты к'улик'ул тылемк'ытвитэ итгъи...
Амэчатгъэ этъым вээм умкык.
Ытръэч.


C. 96
Валвыйн’ын ынкъам рэк’окалгын

Валвыйн'ын нылейвык'ин эмгытъэтэ гамгалымынк'оры. К'ынвэр льунин и'гымкын — эвын н'ырак' к'орат нынук'инэт.
Валвыйн'ын ванлягъэ, ивнинэт:
— Киткит к'эналпынрытык!
К'утынэ ивнин:
— Вынэ к'ыетги, мылпынрыгыт!
Эчги эймэквъи-—э'гычга чит кыплыркынэн. Рин'эгъи.
Рымагтэты эквэтгъи. Ынръам льунинэт умк'эт. Мэмылк'ай нынук'ин. Нэмэ ванлягъэ. Ивнин умк'этэ:
— Вынэ к'ыетги, мылпынрыгыт!
Эчги эймэквъи — чит к'эплюркынин. Умк'ы иквъи:
— Мэркычгыргын валвыйн'ын! Мури ныгытъэнмури, чинит нэнанмыморэ!
Рымагтэты эквэтгъи. Льунинэт о'равэтльат. О'равэтльата ганмыленат нымкык'инэт рыркат. Нэмэ ванлягъэ.
Ивнин к'утынэ:
— Вынэ к'ыетги, мылпынрыгыт!
Нэмэ эймэквъи. Эчги о'равэтльата кыплыркынэн-— рин'эгъи валвыйн'ын.
Рымагтэты нылек'ин валвыйн'ын. Люур льунинэт а'нэлёльымкыт. Вакъогъэ винвэ. Нычимгъук'ин, нивк'ин: «К'эйн'ун ванлята итык — наръонтыгым. Опопы тульэтэ митык».

C. 97

Ромкавъёттэ въэныт тульэннинэт.
Амнон'эты эквэтгъи валвыйн'ын. Ынкъам вакъогъэ майн'ывыквыткынык. Ыннэнчьэн рунин. Люур ыныгночгата тагъэ челгырэк'окалгын. Ынкъам ытлён гавъаныванлялен. Нэнъонтык'эн. К'ынвэр чимгъугъи челгырок'окалгын: «Ы'мн'ан мин'кыри мыпчен'ин?» Нак'ам валвыйн'а ръэныт нинэнмык'инэт. К'ынвэр ивнин:
— Ынн'атал гынинэт ытлыгыт нытэн'к'инэт!
— Ии, — нэнататлын'к'эн валвыйн'а.
— Ымы ынээльыт нытэн'к'инэт, ымы чакэттыт!
— Ии, — валвыйн'а нэнататлын'к'эн.
— Пытк'ылым гыт ырык тан'ын' вальэгыт, ымы ынангытэн'ычьэгыт! — ивнин челгырэк'оката.
Люур ымыльо въэныт йыкыргэпы рэрэннинэт. Челгырэк'оката пириск'ыченнинэт.
Акватэты ивнин челгырэк'оката:
— Ынн'атал-ым гыт ынанагтэн'кыльэгыт гэмгэгынникык!
Ытръэч лымн'ыл.
Ынн'ин вальын челгырэк'окалгын — ныгыттэк'ин ынкъам валвыйн'ын ныюрык'ин.

C. 98
Эйпыгин' ынкъам ынин ытленъют

Эйпыгин'ынти н'ыраргарэ гынымытваленат.
Энмэн, Эйпыгин'ын н'ирэк' ытленъют — к'ол нэрмэк'ин, к'ол-ым еп ныппылюк'ин. Ымы пытк'ылым Эйпыгин', ынанынпычьын, н'эрмэк'ин чама ныгыттэпк'ин.
Ытри гатльата ганымытваленат. Ытлыгын-ым тэленъеп уйн'э гэнъэтлин: энмэн, ан'к'ак гэпылк'этлин эвэнэма.
Льэленръугъи. К'ол итгъэт Эйпыгин'ын ытленъют ивинигъэт ан'к'агты. Ытри ыяагты к'ытгъэт. Люур амнон'гыпы кытыйгыръогъэ — ан'к'ы чимиръэтгъи. Кытыйга ынк'энат о'равэтльат гынонэты рыльэтэннинэт...
Эйпыгин' нычимгъук'ин: «А'мын, лен'ытэк' рочгынотагты и'ргъэт».
...Эйпыгин'ын ытленъют рочгынотак энмык ы'лыле гатаранленат, мин'кыри к'ун ыныкит рэвытрэнн'ыт —наранмын'ынат.
Рочгынотальа чейвыткульэ нэльунэт ынк'энат.
Нанрагтатынат. Ынаноткынрак пыкиргъэт ныкитэ. Рэгъэт ярачыкогты — эвын ытръэч н'ирэк' ынпын'эвк'эгти ёрочыко нытвак'энат.

C. 99

Ынпын'эвк'эе намн'ылёнат:
— Мэн'к'окэнаторэ?
Ынпычьэ ивнинэт:
— Вынэ н'от ыяальыморэ, ан'к'ата рыльататъёморэ!
Ынпын'эвк'эе нивынэт:
—- А'мын-ым, вынэ н'утку к'ытваркынэтык! Ытлён вулк'ытвик майн'ырайн'эпы нарагтынтык!
Вулк'ытвик люур н'ирэк' о'равэтльат етгъэт ынпын'авк'аграгты. Нивынэт:
— Энмэн, йытыйгот нэнтытык эн'эн'ыльэ!
К'ытгъэт ярайн'эты, н'энри рэск'иквъэт — эвын нылгинымкык'ин о'равэтльан нывакъотвак'эн. Н'эвъэнйыръэ ын'атал-ым нымэйын'к'ин ок'к'амайн'ын йытонэн. К'утынэ ръэвин парытъым йытонэн. Ынк'о нивынэт:
— Вайын'кы ук'к'эмчыку ымыльо к'ывакъотык!
Айылгытагнык вакъогъат ук'к'эмэчыку. Ынк'о ръэвин парытъымыйн'ын ырык гаргоча нэнитлитын. Ынк'эн парытъым нирвык'ин, к'ынур валы гэтчылин...
Эйпыгин'ынэ ынпычьэ ытленъютэ мыранмынга нинупк'ин гырголягты ынк'эн парытъым, к'ачакэната-ым ытлёнъюк'эй нинэнрык'ин. Ытлёнъюк'эй колё нытэргатк'эн,
нивк'ин:
— Ивкэ мэн'к'о Эйпыгин' ныетыркын! — авынтэрганма нивк'ин.
...А'мын-ым ярак Эйпыгин' нычимгъук'ин. К'ынвэр ытльагты иквъи:
— А'тав плякылгын к'ытэйкыльэтгын нымкъэв, эвыр плыткоё к'ытак'ъатыёркын!
Н'ирэче кивкы, тимтин'гъи Эйпыгин', гыттэпчимгъульын чама колё нэрмэк'ин. Ынк'о ан'к'агты эквэтгъи, гэлыткынык н'элк'иквъи.
Нылек'ин о'рарочгынотагты гэлыткынык, ытръэч нытипъэйы'эк'ин.
Пыкиргъи гэлыткынык рочгынотак — к'ытгъи ынанмъарак'аеты.
Ынкы пыкиргъи. Эйпыгин'ын увик колё нъумк'ин эмэрмэтэ — мэткиит рэск'иквъи тытлык. Никвъэн:
— Етти?
— Ии!
— Мэн'к'о?
–– Вынэ н'от ытленъют тыръэтгыпынат.

C. 100

Ынпын'эвк'эе никвъэн:
— Н'утку вэчьым ынк'энат варкыт. К'ол нымэйынк'ин, ытлён колё нэрмэк'ин,— тымык нылвавк'эн. К'ол-ым ныппылюк'ин — к'онпы нинэнрык'ин н'ачгымынга ынпычьэ. Игыр рай майн'ыярайн'ык варкыт.
Эйпыгин'ынэ ивнин к'ол ынпын'эвк'эй:
— Кита гынин кэркэр мыйпын!
Ынпын'эвк'эе ивнин:
— Ев-ев, китак'ун янор тэгымын'н'э к'ылеркын чоттагнэпы! Эргатык нарагтымык!
К'эглынангэт, эргатык, еп инъэ, нагтынат. Эйпыгин'ынэ ынпын'эвк'эйин к'ол кэркэрк'ай йымнэн. К'ол ынпын'эвк'эй ярак пэлятгъэ. Н'ытогъат. Эйпыгин' кан'эгты нылек'ин, к'ынур ынпын'эвк'эй.
Ярайн'ык пыкэрын'н'огъат. Тыляма Эйпыгин' ымы въэйылк'эйык нъигнэтк'ин, к'ынур ынпын'эвк'эй.
Тытлеты аймавма навалёмын — эвын рай, нытэргатк'эн ынин ынанн'энчьан ытленъюк'эй. Элкылнин Эйпыгин'ынэ тэргыльын к'олейпы.
Эвыр рэгъэт — ванэван ы'нэлкылын ыргин ынээльын Эйпыгин'.
Тэрганма ытленъюк'эй нивк'ин:
— Ивкэ мэн'к'о Эйпыгин' нъыпинтык'ээркын!
Янор Эйпыгин' чимгъугъи. Ынк'о авэтывак' иквъи:
— Вынэ н'отк'энайгым!
Авэтывак' кэркэрк'ай рычимиръэвнин кытъыматык Эйпыгин'ынэ, мин'кыри к'ун колё нэрмэк'ин! Пэнрыткогъэ ытлён о'равэтльагты... Лыгэн к'утти о'равэтльат нэнанмык'энат риттилетык. Э'птэ к'ол ынин ынпычьын ытлен'и пэнрыткогъэ. Эвын ынкы вагты о'равэтльан тъэттывигъи — к'ытлыги, Эйпыгин'ынэ нинэнинтыткук'инэт...
Ынк'о ынпын'авк'аграгты к'ытгъэт ымыльо, ымы ынк'эн к'ол ынпын'эвк'эй. Эйпыгин'ынэ ивнинэт ытри:
— А'мын, вэлынкык'унэтури! Ынан яврэнагты мытрэлейвыркын — тэкичгэ тринэрэтыркын. А'тав мынрагты, к'ынвэр рэлеръугъэ!
Н'ыроргарэ ан'к'агты к'ытгъэт. Гэлыткынык н'элк'иквъэт — тэпъайн'ан'н'огъэ Эйпыгин'. Тэпъайн'ама нивк'ин:
— Ёо'о-ой-гыт! К'ы-ы-нлыпля-атытко-о-оркын мо-орыкнота-а-гты!
Еп элеръукэ пыкиргъэт ярак.

С. 101
Ейвелк’эй

Энмэн ейвэлк'эй. Ынин мытлын'эн ынйивыт. Ытръэч ейвэлк'эй гэн'эвмиргык'эе
ганымытвален а'ткэвма, гэгытъэтлинэт. Ытръэч ыннэн ынйив нытэн'ъэв гатвален, к'утти ымыльо э'ткин'ыт. Этлы рэк'у элгыкыльин ытлывъёк'ай. Ытръэч ынк'эн ыннэн ынйивэ лыги нинэлгык'ин. Мэмылёк тэкичгэ нзналпынрык'эн.
К'ынвэр, к'ол итгъи, ейвэлк'эе ивнин н'эвмиргык'эй:
— Кита ынъевэты авэръэты к'энарэргэ, эвыр ынин ивиникин и'нныпъи к'ыгнатгын.
Н'эвмиргык'эе ивнин:
— Рэк'ыркын-ым?
Ейвэлк'эе татлыгнэн:
— А'тав мивинигъэк, э'тки тыгытъэтыркын.
Н'эвмиргык'эе ивнин:
— Вынэ чамъам рэгынникугъэ, лыгэнитык ратымн'звы, лымэвыр рэпылк'эты.
Ейвэлк'эе ивнин: ,
— Вынэ лыгэн гыт эгытъэткэ итыркын.
Н'эвмиргык'эе ивнин:
— Тэлвъэм к'ивиниги.

С. 102

Н'эвмиргык'эе н'ыркэрчыкойпы йытонэнат арэлгын гатоккама ынкъам и'нныпъи аграткынгыпы эйминнин, йылнинэт ытлывъёгты. Н'ыркэргыпы йытонэнат плекыт эвыр памъят, эвыр к'онагтэ, иръын, къэли, лилит, йылнинэт ытлывъёгты. Ытлывъёта пынлёнэн:
— Микын эвиръыт йытойвынат?
Н'эвмиргык'эе татлыгнэн:
— Н'отк'энат эвиръыт гымык эккин. Гымнин экык ганмылен ынйивэ, еп гыт агтока.
Ейвэлк'эе пынлёнэн:
— Иа'м ганмылен, рэк'ыльын ганмылен, микынэ, рэк'ынйивэ ганмылен?
Н'эвмиргык'эй тэргатэты иквъи:
— Вынэ к'ырым мытвын, э'тки а'ткэвма ганмылен, гэнтэвиминн'этлин.
Ейвэлк'эе гамн'ылёлен ымъылён'эт, к'ынвэр, вулк'ытвигъи. Ытръэч ынпын'эвк'эй нытэргыръок'эн, ныкирит гамн'ылёлен.
К'ынвэр, н'эвмиргык'эй иквъи:
— Ытлён опопы мытвыгъан.
Н'эвмиргык'эе тывын'н'онэн:
— Ынк'эн ганмылен ынйивэ, э'к'энйивэ.
Ейвэлк'эе ивнин:
— Мин'кыри рытэ ганмылен?
Н'эвмиргык'эй иквъи:
— Н'ирэргэри гивинилинэт ынкъам ганмыленат н'ырок' умк'эт гымык эккэтэ. Ынкъам ынйивэ эк'инэ мэмлеты гупынъылилин. Эчги ытлён н'ыпэльын, ынйивэ валята мынгык нэнаркыплык'эн, нэмэ ныпылк'этк'ин. Ынн'ин рытэ ганмылен.
Е'вэлк'эй авъеткынка вагъэ. Н'ытогъэ-—эвын гэргыръон'н'олен. Иквъи:
— А'мын мивиник, мэлетгъи.
Ивинигъи, йык'унтэтгъи. Люур мэмылк'ай ровтыльын льунин, тымнэн. Э'мэннин, мэткиит нылек'ин, нылвавк'эн.
К'ынвэр вулк'ытвигъи, ынк'о ныкиръугъи. Пыкиргъи ярак. Ынпын'эвк'эй галгэкоргавлен, рыпэт ныпэк'эттатръок'эн. Ытлывъёк'ай йылк'этгъи. Кыеквъи, пынлёнэн н'эвмиргык'эй:
— Ытлён мин'кыри нэрмэвк'инэт?
Ынпын'эвк'эе татлыгнэн. Ивнин:

С. 103

— Аны к'ун, ныкирит, ы'лён'эт нутэк к'ытваркын. Лыгэн выквыт увикик к'ъэлеквынэт чама мынга к'ынрыркынэт ынкъам эчгэтты к'ыкытгынтатыркын, ынн'э апан'ъэвн'ытока. Вытку рэкэгытрэты, ынк'оры рэрмэквъэ.
Ейвэлк'эй эквэтгъи нотагты. Льунинэт н'ирэк' нымэйын'к'инэт выквыт. Увикик э'левнинэт, эквэтгъи амкытгынтата. Итык ынк'энат рымыркучьэвнинэт. Майын'кы вальыт льунинэт, э'мэтэ рыннинэт. Рыкытгынтавкы рыпэт выквыт гываск'ычатык кэгытрэтгъи. Ынк'оры к'утгъи, иквъи: «Этъым тэрмэвык, ратанн'авн'эн».
Рагтытыляма льунин ныппылюк'ин пырк'ак'ай. Иквъи: «Эплеэн тэрмэвык, н'отк'эн пырк'ак'ай мырэнчимиръэвн'ын». Энмэн ымъылён'эт гэрэнчимиръэвн'ылин. Лывавнэн.
Иквъи: «Эви, еп нырулигым». Нэмэ эквэтгъи панэнагты.
Льунинэт выквыт нымэйын'к'инэт, нэмэ э'мэннинэт. Янор мэрынрэк'эй, ынк'оры рыкытгынтавнэнат. Рыпэт выквык ирык уйн'э рытчынинэт, а'матъёт выквыт риттилетык кунинэт. Рыпэт гайык'ыргалялен, гэлгийык'унтэтлин. Ынк'оры иквъи: «Этъым, мэчынкы тынъэлык». Пэнин пырк'ак'ай йъонэн. Нэмэ лывавнэн рычимэвык. Нэмэ пэлк'ынтэтгъи.
Ынръа упчитэ нъэлгъи, нымэйын'к'инэт н'ирэк' выквыт н'алгыл нинупк'инэт, к'эйвэ мэткиит. К'ынвэр, рымыркочьавын'н'онэнат. Пэнин йъонэн пырк'ак'ай. Льунин, иквъи: «К'эйн'ун, чамъам».
Пыкэрын'н'ок, кытгынтыпэнрынэн, пыкиринэн'у упынъылинин. Люур нутэск'ыпынмэтэ рыпэк'эттавнэн, люур н'ытогъэ кэйн'ын ганн'энайпылен, к'ытлыги, кэйн'ин яран'ы. Кэйн'э чит пэнрынэн, к'лявыля кыплынэн левтык. Люур тымнэн. Вэлёйпы эйминнин, эмтэйпынэн, рырагтаннэн.
Эвын ярак пыкирык, иръытвыгъи, эвын айгоонкэн гынмынгыт гэлгъумэтлинэт. Рыпэт н'эвмиргык'эе микыну лыгнин. Вытку этъок'айык'ын элкылнин. Рэк'ын люн'ивэ
рыннин. Иквъи:
— Кита мык'амэтвак.
Ынпын'эвк'эе ивнин:
— Вынэ нэмэ гиткэлинэт тэкичгыт.
Пынлёнэн:
— Микынэ?
Татлыгнэн: «Пэнинэтэ».

С. 104

Киткит к'амэтвагъэ, ынк'о ивинигъи. Амк'ынъычо нымэмылёк'эн, нунъэлюк'ин. Гэмгэгынник нэнанмык'эн.
Элеръугъи. Ынръам тъытвын'гъи. Ынръам ы'твыльэтык нырыркольатк'эн. Ытръэч тэн'ычьын ынйив тэкичгэ нэналпынрык'эн.
Нэмэ к'ол итгъи ы'твыткугъи, йык'унтэтгъи. Ыныкит яалегты лылепгъи, галгэёо'ръолен. Лыгэн нылек'ин. Пыкиргъи ёо'йн'ын. Рылыпляннэн гынонэты, к'ынвэр нутэт эвытрыкэ нъэлгъэт. Люур к'ол нутэнут вытрэтгъи. К'ытлыги, илир гынункин. Вулк'ытвик рыноманнэн илирык.
Н'ыпэнэн'у таран'гъэ. Йылк'этгъи. Кыевык, чейвыткугъи, уйн'э вагъэ эгынниккэ. Эргатык ынръам к'ачакэнагты. Люур льунин, йынрыгэн'кы нывакъотвак'эн н'эвыск'эт. Йъонэн, ивнин:
— Нырэк'игыт?
Н'эвыск'этэ татлыгнэн:
— Ытлён гым н'утри гэетигым эмъэликъэнк'этэ. Мурык к'ол к'лявыл варкын, ытлён нытэрмэчьын'к'ин. Ынк'эйына э'ликэтык э'нк'этэ н'утри тыетык.
Пынлёнэн: «Гынин ытлыгыт варкыт?»
Татлыгнэн:
— Гымнин ытлыгыт ынкъам ынээльыт, ытленъют варкыт.
Н'эвыск'этэ ивнин: «Гыт-ым мин'кэкыльигыт?»
Татлыгнэн:
— Вынэ гым ёо'та н'утрилы гинэрэтлин. Гымнин ытръэч ынпын'эвк'эй варкын.
Н'эвыск'этэ ивнин:
— Опопы гым гынан к'энаматагэ.
Вэтгыры вагъэ. Н'эвыск'этэ ивнин:
— Н'утку варкыт тэкичгыт, мыныгтынат.
Нагтынат. Ынк'оры ы'твырагты к'ытгъэт, пыкиргъэт. Ынк'оры к'онпы гаёо'ръолен. Нымкыче киквъэт. К'этэв мыгтэкичгыльыт.
Мэлетык эквэтгъэт. Тыляма н'эвыск'эт нанк'атгъэ. Еп нутэнут эвытрэткэ, н'эвыск'эт кмин'этгъи. Н'инк'эйк'эй йытонэн. Алватэн'атын'ок, пыкиргъэт ярак. Рагтыгъат. Эвын ынпын'эвк'эй гэк'упк'этлин. Рыпэт коргава гомръольатлен.
Ынк'оры льэленръугъи. Нивиник'ин. Мэмыл нэнанмыткок'эн нымкъэв.



С. 105

Ейвэлк'эй ынкъам эрмэчьын-рочгыльын

Ейвэлк'эй гатвален н'отэнк'ач. Эрмэчьын гатвален рочын'к'ач. Н'отэн рочгын'кэн ейвэлк'эй нынымытвак'эн к'леграк. Ытлён ынин гатвален ытръэч ыннэн тэн'ынйив, к'утти гатваленат э'к'энйивыт.
Ейвэлк'эй к'онпы ныгытъэтк'ин, уйн'э этэкичгыкэ к'онпы. Ытръэч ынъевэты к'амэтваск'эвыльын—нытачайвэвык'эн...
Ейвэлк'эй к'онпы нытэргатк'эн гытъэ. Ытръэч эмк'ынвулк'ытвик нытипъэйн'эк'ин.
К'ынвэр к'уливулк'ытвик нэмэ нытипъэйн'эк'ин. Авынтэпъайн'агты к'легран выргыргыръугъи... Пэнин нытипъэйн'эк'ин. К'ынвэр ейвэлк'эй йылк'этгъи.
Эргатык кыеквъи инъэ. Н'ытогъэ — эвын к'ырымэн ынин нутэнут, к'ытлыги, рочгынотак гэнъэтлин. Нычимгъук'ин, нивк'ин:
— Како-како! А'мын, мин'кыри титык?
Люур, к'ээк'ын вак, рай, к'аврыткын валёмнэн — эмчимгъутэ нивк'ин: «Вэчьым кэлы!» Люур к'леграк тытлепы к'улильэтгъи, иквъи:
— Како-како! Ръэнут гэетлин?

С. 106

Ейвэлк'эй чен'ыттэтгъи... К'ытлыги рочгыкэн эрмэчьын. Эрмэчьэ ивнин:
— Вэлчиин етгъи — опопы к'энапэнры! Этъым тайкавынвы н'анк'о етгъи?
Ейвэлк'эй лыгэн авъеткынка нытвак'зн, мин'кыри к'ун гэчен'ыттэтлин... Нэмэ ивнин эрмэчьэ:
— К'эйвэ валёмыркын? К'энапэнры, к'энапэнры!
Ейвэлк'эй иквъи, нымэльэвк'эй ивнин:
— Э-эй! Вынэ мыпэнрыгыт!
Эрмэчьын нъатчак'эн н'аргын. Ейвэлк'эе ытлыгин к'онагтэ йымнэнат, еп ягталмакэн... Эвын нымэйын'к'инэт аръаля! Ейвэлк'эй иквъи: «Опопы мычвиткунэт к'онагтэ!»
Ейвэлк'эе к'онагтэ чывининэт. Нэмэ эрмэчьын к'улильэтгъи:
— Эк'ылпэ к'энапэнры!
— Ев-ев! К'ъатчаркын, ролмачы!
Эрмэчьын иквъи:
— Како-како! Рыпэт ынн'ин инивыркын!
Люур эрмэчьын нэмэ к'улильэтгъи:
— Эк'ылпэ к'энапэнры!
К'ынвэр, ейвэлк'эй н'ытогъэ ынкъам ивнин ейвэлк'эе:
— Ытлён тыпэнрыркынэгыт, к'ъатчаркын!
Эрмэчьэ ивнин:
— А'мын, лыгэнитык иа'м гэетигыт? Мытив нымэйн'игыт, лыгэнитык транмыгыт!
Ейвеэлк'эе ивнин:
— Ытлён тыпэнрыгыт!
Ейвэлк'эе лыгэн пиринин эрмэчьын! Эрмэчьин мынгылгын рылыпъэннин тин'уск'ычетык...
Ынк'о-ым ивнин:
— Лымн'э мыпэнрыгыт?
Люур эрмэчьын иквъи:
— Вынэ ратанн'авн'эн!
Ынкъам ивнин:
— Энмэч гымнан гыныкагты ымыльо н'эвъэнти трэйылгыт!
Ейвэлк'эе ивнин:
— Тъэр-ым гынин н'эвъэнти? Этъым нымкык'инэт?
Эрмэчьэ ивнин:
— Гымнин н'ирэк' н'эвъэнти — ынн'атал нытэн'к'инэт!
Ынкъам эрмэчьэ гэйытлинэт, ымыльо н'ирэк'.

С. 107

Н'эвыск'эт рыркано нъэлыльын

Нынымытвак'энат йичьэмрэт мытлын'эн ынкъам ыннанмытлын'к'ав ныппылюк'ин н'инк'эйк'эй — ынк'эн ыргин ытленъюк'эй, ынкъам ытръэч тылвыннэн чакыгэт, ынкъам ытлыгын эвыр-ым ынк'энын н'эвъэн,— ромакавкы, к'онъачгынкэнаргарэ.
Энмэн, ынк'эн ынръам пычк'ончакыгэт нылгэранынтыёльавн'эвык'эн к'оленымэты, ынрак' чакыгэт нылгъэнк'этк'ин. Тэнлымынкыри нырэйылн'ык'ин чакыгэт ынк'эн ытлыгэ эвыр ынк'эн йичьэмрэтэ, ин'к'ун к'ол йичьэмиттумгын амранн'автын'анн'а. Нак'ам ытльак'ай ынк'эныргэн вэнъым нылгилин'виттэтк'ин ынк'эн н'ааккак'аеты.
Аны ынк'эн тэн'ытръэч чакыгэт тэнлымынкыри нынлейвивык'ин гамганымэты, тэн'вэнлыги нылгъэнк'этк'ин йылык н'эвылпууръу эмрэлгын'э. Ынрак' кальагты нэтчын рэйылн'ык, итык-ым натан'ылвавын йылык о'равэтльагты.
Аны н'ан ынръа н'энри нэтчын рэйылн'ык! Лыгэн к'ун пычытръэч чакыгэт нылгинтэвиминн'этк'ин. Нэмэ кальагты йылык натан'ылвавын...
К'ынвэр, лыгэн авэтывак' наркыпчевын'н'он... Нивк'инэт:
— Тэнлымынкыри мытрэйылн'ыгыт, э'квырга мыттан'ылваквыт! Опопы ынрак' лыгэн ивинитумгу мынытчыгыт, мин'кыри йылык мыттэгмэтэквыт!
Ынрак' к'ол ы'ръэ ан'к'агты к'ытгъи, лыгэн-ым ыяагты. Ынк'о пыкиргъи ярак, ивнинэт:

С. 108

— Ынн'атал-ым н'оонэнк'аткэн мыгрыркальын!
— Аа? Ако вынэ мынылк'ынмык эк'ылпэ!
Элкыгьэт. Ымы ынк'эныргэн чакыгэт нэйн'эгъэн ынкъам эквэтгъэт ы'твэ. К'ытлыги, ынк'эн гараттален ы'ръэ. К'ытлыги гэнмарэтлен, мин'кы варкын майн'энмээм. К'ытлыги-ым, ынк'эн ытлён ытлыгычга гивлин винвэ ытльак:
— К'энмарэргэ, пытляк' к'араттагэ...
Ок, како, вынэ нылек'инэт н'аанк'эн, лыгэн к'оон', мин'кыри — нылгэчемгъотвак'эн чакыгэт... Люур вай вытратычгатгъэ нылгинымэйын'к'ин энмычгын, ваамгыпы ыпыльычгын ынкъам ан'к'агты вальын. Чымче ан'к'ак вальын энмээм.
Ынк'энат ы'твыльыт пыкитчык'иквъэт энмин'эты, ынкы-ым ы'твэрмэчьу нитк'ин ыргин ытлыгын. Пыкиргъэт энмин'ык, энмык'ычвэнтатгыргэпы тыттэтгъэт. Эчги тыттэтгъэт, к'ол омкэты тын'ивынин гьалыгатгама — н'энку упынпыт тэйкивынинэт.
Ынк'оры пыкиргъи уптылк'ивыльын. Ынръа н'ан моогъат упынпэтыльэтык эвлетэлы о'ра энмын'к'ачагты... Нычимгъук'ин к'онпы н'эвыск'эт, нивк'ин: «Ээт, нэнрэк'эвыркынигым?..»
Эчги упынпэтыплыткугъэт, ынръа н'ан нэпиричитгъэн ынкы энмыск'ык н'эвыск'эт. Мынгыт нэкылтынэт о'рак'аптэгты ынкъам нилгэтгъэн гыткайпы, пэпэкгыпы. Ынк'о нэнилгик'эвын э'ннык'алетлы оппан'кэнмэпы ынкъам опынпэты нэквутчиргъэн нъомрык'энайн'ын рыркан'элгин'ын. Ынк'о напэлягъан ынкы тан'авынтэргыльатэты...
Ынкъам ытри пыкэрычгатгъат ярак.
..Аны ынк'эн н'эвыск'эт нытэргыльатк'эн э'ннык'алетлы...
...Аны ынк'эн пынлёнэнат ытльата эккэт, ивнинэт:
— Э'ми чакыгэт? Мин'кы пэляткы?
Ытри нивк'инэт:
— Н'оонко-ым н'ан мытпэлягъан, ан'к'ачормык. Ныюн'эквыркык'ин.
— Э-эй, — лымаляквъэ ытля.
К'ынвэр вулк'ытвигъи — еп эпкиркэ нак'ам. Ымволк'ытвэн'эт нытэргатк'эн ытля, нивк'ин: «Мин'кы напэлягъан рытармачьын'авъё пычк'унн'ээкык?»
Вулк'ытвик ымыльо йылк'атчагъат э'к'эйичьэмиттумгыгинив. Ытльа-ым панэна йылк'этык нылвавк'эн. К'ынвэр

С. 109

н'ытогъэ ынк'эн н'инк'эйк'эйык рээн. Гатльата н'ытогъат ынкъам эквэтгъэт лыгэн ан'к'ачормыеквэ ныкитэ. Нылек'инэт н'аанк'эн лыгэн рымагтэты. Ытля ымтылян'эт нытэргатк'эн, эккэк'эе нэнамн'ылёк'эн:
— Ыммэмэй, иа'м тэргатыркын?
— Чакэк'ай мынылк'ырирыркын, мин'къым варкын. К'оон', мин'кы напэлягъан.
Нак'ам нинэнрывинрык'ин ныппылюк'ин эккэк'эй. К'ынвэр лыгипэн'ъивэтгъи ынк'эн н'инк'эйк'эй. Вакогъат ан'к'ачормык нутэк. Люур вай пиврэгъи рыркы — эвын
лыгэн мачьоравэтльан рыркы к'ынур... Люур вай:
— Ыммэмэй, ынн'э атэргатка к'итыркын! Вай энмэч гым рыркано гэнъэлигым... Энмэч к'ырагтытык. Э'тки нэнтэвиминн'этгым йичьэмрэтэ — гаймэйгым энмык э'ннык'алетлы. Таам, энмэч к'ырагтытык ынкъам к'иквыткы — н'оты ытлён н'отын'кы нылгинымкык'ин рыркы ровтытваркын. Эквэтгъэт гэккэк'эе. Пыкиргъэт ярак — ивнинэт ытльата:
— Ынн'атал-ым н'отын'кы нылгинымкык'ин рыркы ровтытваркын!
— А-а? Ако элымн'э! Вынэ эк'ылпэ мынылк'ынмык!
Эквэтгъэт ынк'знат нэмэ ымыльоргарэ. Ако, како вынэ нылгигиинрэтк'инэт ынк'энат, рыркамкын начамэттанат...
Люур вай к'ол н'аврыркак'ай гэлгэлгыпы пылк'этгъи... Нычамэттак'энат ы'твыткынык. Люур вай гынмылкин, к'ытлыги, н'аврыркак'ай, пылк'ыльын, авэтывак' ы'твык к'алгэйпыгъэ ынкъам о'рарымагтэты ы'твык к'алгэрмагтыгъэ, ынкы-ым ы'твъэт тэн'ынъимпэннин —о'равэтльат мимлычыку въиткугъэт...
К'ытлыги, ынк'эн о'равэтльан, ыргин чакыгэт, рыркано гэнъэтлин.
Ынк'о гатльата нымытван'н'огъат н'ан мъэн'инк'эйк'эй. К'ынвэр н'ан н'инк'эйк'эй мэйн'этгъи, энмэч нотайпы ляйвын'н'ой. Энмэч к'ынвэр мылытвэй — ылвэт тымын'н'онэнат. К'ынвэр, энмэч лыгэмчытвэй, ытля нымэльэв рытайн'атын'н'онэн.
Ынк'энат-ым инэнтэвиминн'этыльыт энмэч тымнэнат чакэтта. Ытлён-ым к'элюк' лён'рагта итгъи, мин'кыри к'ун чен'эт рыркано гэнъэтлин.
Ытри гэккэк'эе тэгнымэльэв нымытван'н'огъат.

С. 110
Ынээльын гачакэтта

Нынымытвак'энат гачакэтта. Нак'ам тэн'уйн'э этэкичгыкэ. Эмк'ынвулк'ытвик нытульыгилик'инэт гамгарагты, нытъулетк'инэт. Эргатык нынток'энат —уйн'э тэкичгыт. Нивк'инэт: «Микынэ тэкичгыт гэнулинэт?»
Эмынн'ин н'ан ван'этгъат. К'ол нзнтыгьэн нэквутгъэн тытлык ы'ттъын. Нэмэ ынк'эн тульылк'иквъэт. Тэгрэтгъэт н'айгыпы, эвыр тытлык пыкиргъи к'ол. Аны ы'ттъин'ын гатавтавръолен... Н'эвъэнйыръын н'ытогъэ. Чит авэтывак' йъонан'о кыпчевыркынэн... Ивнин ынпыначга:
— Ынн'э вынэ! Э'птэ моргынан мынылгыгъэн мигчирэтыльу!
Рырагтаннэн н'инк'эй. Н'ээккэк'эй н'оонко пэлянэн, ынкъам ынкы вама нытэргатк'эн. Ивнин ынныначга:


С. 111

— Вынэ к'ыгтыгын, э'птэ ынк'эн мигчитльылк'ыл!
Йыннэн н'ээккэк'эй- Нанк'амэтвавынат. Плытук, ивнинэт ынпыначга:
— А'мын, иа'м тури нытульэттури?
Иквъи ынпычьын:
— Э'тки мури уйн'э атльака. Мургин ытля гэвъилин, мури гапэлянморэ.
Ивнин ынпыначга н'инк'эй:
— А'мын-ым к'илюльэтги! Н'оонко варкын гымнин илюльэткин выквыт, ынк'энат к'ыяагынат. Митъэлыги кылвынвыт ынкы варкыт.
А'мын-ым, эквэтгъи кылвынвэты н'инк'эй. Льунин кылвынвын. Аны тумгэк'эй гилюльэтлин! Ымъылён'эт гилюльэтлин! Эвыр н'ан вулк'ытвигъи, вытку рагтыгъэ. Ивнин ынпыначга:
— Эргатык лымн'э к'илюльэтыск'икви!
Иквъи н'инк'эй:
— Ии!
Нэмэ эргатык к'ытгъи панэнагты. Нэмэ илюльэтгъи — айвэкэнак мыркон' рилгиннинэт выквыт. Нэмэ рагтыгъэ. Н'инк'эе ынпыначгын ивнин:
— Ытлён айвэкэнат выквыт мыркон' нъэлгъзт!
Ивнин ынпыначга:
— Э-эк, ытлён эрмэвыркын!
Н'инк'эй качьараквъэ, иквъи:
— А'мын, ыныкит трэрмэквъэ, ытлён тралгэнтэрн'ыръовн'ынат гымыкы тэрмэчьын'ыльыт айгоонкэнат,
Вынъэм йык'к'эй вэнъымыргынан!
— Вытку ранэтлетын'н'он'ын райын'к'эн выквылгын,
вытку рэнайъогъа гынан гым, -  ивнин ынпыначга н'инк'эй.
Н'инк'эе йъонэн выквылгын. Тэнитчыгнин — люн'нитлитэ рыннин. Ивнин ынпыначга:
— Э-эк, эв а'мын еп энайъока инэнтыркын гынан!
Нэмэ эквэтгъи нотагты. Нэмэ ынкы элёльатын'огьэ — айгоонкэнак арман' нъэлгъи. Ынк'эн выквылгын нэмэ йъонэн. Рилгиннин. Ивнин ынпыначга:
— Ытлён энайъогъэ. Э-эк, вынэ лымн'э к'илюльэтги! Вытку гымнин рэлгэтъё райъон'ын, вытку рэнайъогъа.
Н'инк'эе ивнин:
— Э'мъим ынк'эн?

С. 112

Ынпыначга ивнин:
— Вайын'к'эн.
Рыльун'эннин майын'кы вальын выквылгын. Нэмэ эквэтгъи н'инк'эй элёльынвэты. Аны нэмэ гилюльэтлин! Нэмэ вулк'ытвик рагтыгъэ. Йъонэн выквылгын — нэмэ ритлитык лывавнэн. Ынпыначга ивнин н'инк'эй:
— Вынэ ей энайъока инэнтыркын!
Нэмэ элёльынвэты эквэтгъи н'инк'эй. Аны нэмэ гилюльэтлин! Нэмэ вулк'ытвик рагтыгъэ. Йъонэн выквылгын-— риллиннин выквылгын. Ынръам ынпыначга ивнин:
–– А'мын еп энайъока инэнтыркын! К'инъытвиги ынръам!
Аны тумгэк'эй еп инъэ нэквэтк'ин, вытку вулк'ытвик ныетк'ин. Иквъи н'инк'эй:
— Вынэ мэчынкы тинъытвик?
Ынпыначга ивнин:
–– Вынэ вытку галгат рин'эмйыльыт ракытвалын'н'он'ын ат!
Аны нэмэ тумгэк'эй гэквэтлин! Аны гэринъытвин'лин! К'ынвэр, ымы галгат кытвылын'н'онэнат. Ивнин н'инк'эе:
— Эты вэнъым тинъытвигъэк!
–– Вынэ вытку галгат рин'эмйыльыт ракытвылын' н'онынат!
Нэмэ к'ытгъи элёльынвэты, аны нэмэ гилюльэтлин! Нэмэ вытку вулк'ытвик рагтыгъэ. Ынръам выялвыял гэрэркылельэнн'ылин — кылек нэналвавк'эн. Н'инк'эй иквъи:
— А'мын како, вытку титэ тринъытвигъэ?
Рагтыгъэ-ым, иквъи ынпыначгэты:
— А'мын епэчгин аркылян'н'ока выялвыял!
Ынпыначга ивнин:
— Вынэ к'ээк'ын к'инъытвиги!
Нэмэ эквэтгъи элёльынвэты. Аны нэмэ гилюльэтлин ынкы. Нэмэ, вытку вулк'ытвик рагтыгъэ. Аны нэмэ гарайъонлен выялвыял. К'ынвэр эвын йъонэн... Ынпыначгын ивнин:
— Вынэ мэчынкы тинъытвик?
— Вынэ вытку гырголята рапэн'кон'н'о, вытку ынкы триквъэ: «А'мын колё инъытвигъи!»
Нэмэ эквэтгъи энъытвэнвэты. Аны нэмэ гилюльэтлин. К'ынвэр гырголяйпы пэн'кон'н'огъэ... Ивнин ынпыначгын:

С. 113

— Этъым, вэнъым тинъытвик?
Ынпыначга ивнин:
— Вынэ вытку гырголята оттыткыната раляйвын'н'о!
Нэмэ эквэтгъи энъытвэнвэты. Аны нэмэ тъаръылё гэринъытвинлин. Рагтыгъэ — ивнин ынпыначгын:
— Вынэ мэчынкы тинъытвик!
Ынпыначга ивнин:
— Вынэ епэчги инъытвикэ итыркын. Вытку ёмромкыткыната раляйвын'н'о, эвнэнилюкэ оттыткынкэн тын'эчьыт. Вытку ынн'ин триквъэ: «А'мын инъытвигъи
гымнин экык!»
Аны нэмэ эквэтгъи. Янор нинэнилюк'инэт вытвыттэ, ынк'оры энилюкэ рытчынинэт. Рагтыгъэ — иквъи:
— Аны мэчынкы тынъэлык!
Ынпыначга ивнин:
— Вынэ вытку въайыткыната раляйвын'н'о, триквыт: «Эк а'мын, вэнъым!»
Аны нэмэ гэквэтлин энъытвэнвэты. Аны тумгэк'эй гэринъытвинлин! Янор нинэнилюк'инэт, ынк'оръым энилюкэ рытчынинэт. Рагтыгъэ-ым — иквъи:
— Этъым, вэнъым тымлытвэк?
Ынпыначга ивнин:
— А'мын ынн'атал инъытвигъи гыт! Э-эк, а'мын к'ыпаагэ ринъытвин'кы! Э-эй, ынръам тынн'ивыркынигыт н'автын'ынвы ыяагты, мэвын мин'кыри ритгъэ н'энку.

*  *  *
Эквэтгъи н'оонрэ ыяагты. Авынтыляма люур к'эгтилмык'эгти льунинэт. Еп тыляма к'эгтилмык'эгти аан'катръогъат. Ивнинэт к'лявыля:
— Тынмыркынэтык!
Тилмэ никвъэн:
— Ытля етык, мытривн'ын: «Э'тки, мэн'ин мытльугъэн, к'ымэк нанмымык!»
Ивнинэт к'лявыля:
— А'мын мачынан!
Рымагтэты эквэтгъи. Эвыр кытчыгъёлгык рымагты нългъи, люур тилмытил етгъи ан'к'айпы. Эвын рыркайн'ын нинэнрык'ин. К'лявыл чит атчыркын, иквъи ынк'о:
«А'мын, мачынан рэнанмыгъа...»

С. 114

Тилмытил пыкиргъи чиниткин ярак. К'ытлыги, нивын:
— Микынэ к'ымэк нанмымык!
Люур галгъак'айпылен — рин'эгъи. Авэтывак' пэнрынэн о'равэтльан... О'равэтльата а'тчанэн ынкы. Тилмэ ваараленэн — о'равэтльан-ым пин'кугъи гырголягты, рилык инэнрэтгъи... Аны ынкы к'онпы гинэнрэтлин. К'ынвэр эвыр йъанкэты ныпкитчык'ивк'ин, вытку нинэтрилк'ин. Нэмэ ныпэнрыткок'эн о'равэтльагты, нэмэ нинэнрэтк'ин... Эмынн'ин рытэ, к'ынвэр эквэтгъи ярагты тилмытил.
Рымагтэты эквэтгъи о'равэтльан. Ынръам н'оонк'о нылгитиркывытрэтк'ин. Люур тиркытир эйпыткугъи... Нивк'ин: «Вэчьым йъыйык' эйпыткугъи н'утку». Аплёратвака люур ининигъи...
Нэмэ к'ол тэлмин'ын нылгийъэчычек'ин. К'ытлыги, этъым, пэнрыткольын... О'равэтльата нэмэ пин'кунин гырголягты, нэмэ инэнрэтгъи рилык. Лыгэн нэмэ наратын'н'ок'эн эвтылягты, нинэтрилк'ин ынкъам ынанчик'ай йъэнкы нирк'ин. Эмынн'ин рытык, к'ынвэр нэмэ пэлятгъэ. Тилмытил эквэтгъи гырголягты, к'лявыл рымагтэты эквэтгъи.
Лыгэн к'ээк'ын тылегъи, люур льунин нымным. Эк'ылпэ пыкитчык'иквъи ынанъяален'к'ачагты ярагты. Ягынпэгчаквъэ — нэрымъэйн'эн... Нивын:
— Микигыт?
Тывнэн нынны. Нивын:
— Мин'кэкыльигыт?
Тывнэн нымным. Нивын:
— Вынэ к'ырэги!
— Ытръэч вынэ эмъыльинэйгым!
— Вынэ ынн'ин!
Иквъи:
— Вынэ э'тки ы'льыле, вынэ тритк'ыеквъэ ы'льылти тылгык!
Ивнинэт тумгыт ралкойпы:
— Вынэ к'ытивыск'иквын!
Нэтивыск'ивын. Лыгэн нэтивыплыткун — рылгъэ ралкогты. Аны намн'ылёйвыгъан:
— Нырэк'игыт?
— Вынэ ран'автын'ыск'эвыльэгым!
Ивнинэт чакэттыт ытлыгэ:
— Вынэ вай!



С. 115

Н'эвыск'этти иквъэт:
— Гым-ым итык к'ырым! Э'тки нырулк'ин!
Ымыльо ивръугъэт:
— Ымы гым к'ыр	ым!
— Эвыр нырульэв тритгъэ, мин'кы варкын н'элвыл?
Кита мык'аагынрэтыск'эвык!
Нивын:
— Ытръэч-ым чамъам!
Иквъи:
— Вынэ гайман'эн, трэлк'ытгъэ!
Нивын:
— Эвыр мэчынкы, к'ылк'ытги н'алвыльэты!
Эквэтгъи. Пыкири н'элвылекы, эвын гэлгик'упк'этлин н'элвыл. Аны тумгэк'эй гинэнэвиивлин лымынк'оры!..
Лыгэн рагтыгъэ, эвын н'элвыл гэлгэчьэтлин... Ымыльо ынкэкин нивк'инэт:
— А'мын, мин'кыри нинэнтык'инэт н'элвыльыт?
Элеръук ивнинэт ынпыначга:
— А'мын-ым, к'ырагтытык!
Акватын'ок янор плякылгын нэтэйкыльэтын ынкъам так'ъальатгъат. Ынк'оры эквэтгъэт.
Нэмэ тылянвык нэльунэт тилмык'эгты. Айгоонкэнак майын'кы гэнъэтлинэт. Эвын ынкы тэлмин'ын нытвак'эн.
Еп ыяа пэнрыткогъэ тэлмин'ын... О'равэтльак к'ача нытвак'эн онмычыко к'анъявыйн'ын. Нак'ам ынкы к'ача оттин'ын нотаск'ычыкойпы вальин'ын. Ынкыри рэгъэт. Лыгэн рай нинэнк'ээръувк'ин рычыпъыткувкы мык'ыянвыт уттыт. Майн'оттин'ык инэнрэтгъи тэлмин'ын — тыгинрык нэналвавк'эн... Ынкы вальын нанмыгъан. К'эйтилмыт ымы нанмынат.
Ярак пыкирык, ынпыначгын гакачьаравлен.


С. 116
Нэрмэк'ин Вытрытва
Ганымытваленат ытлыгын, ытля ынкъам ыргин экык. Эккин нынны энмэн Вытрытва.
Иа'м нынну гитлин вытрытвагыргын? Эплеэн-ым мынпалёмтэл рымагтэты.
Ынк'энат лыгэн'ъочо ганымытваленат. Лыгэн к'ун тэн'уйн'э гатвален ыргин тэйн'эт. Нак'ам вынэ ыргин экык лыгэн тан'к'онпы кынмэчыку нывытрытвак'эн.
К'ынвэр, к'улиникэк ытлыгык'эе ивнин:
— Аны к'ылвэгилиркын! Лыгэн тан'к'онпы ытръэч кынмэчыку вытрытвальатыркын! Ынн'э мытгытъытэвиминн'ыркын.
Вынэ вачак' тан'ванэван ымы ночнэнат ытлыгыт. Нак'ам ымы ытлыгык'эй гэмэчпэлк'этлин эвыр ымы ытля.
К'ынвэр ынн'ин ытлыгын тайн'атгэлен'н'огъэ. Милютэт нэнанмык'энат эвыр рэвымрэвк'эгти, тин'урэ нэнанмык'энат. Ынкъам ытлыгэ экык нинэнтэйн'этк'ин. Аны тан'к'онпы нинъэйн'эльэтк'ин ытлыгэ экык:
С.117
— Лыгэн ытръэч тан'к'онпы вытрытвальатыркын кынмэчыку, нак'ам авнатайн'атрэрка!
Вынэ тан'ванэван вэнлыги ночнэн. Аны н'ан ынн'ин тан'ъотчой ганымытваленат. К'ынвэр рыпаавнэн рымараватык экык, э'квыргъам панэна к'ол нинэнтык'ин нинъэйн'эльэтк'ин.
Ынк'о ынк'эн н'инк'эй а'атчеко нългъи. Ынн'ин-ым тэпэнинэн'э нытвак'эн.
Ынк'о вай эчги ныгъевк'инэт инъэ, ныныгъевк'ин экык, ынръам вэнъым галгомръольатлен. Нивк'инэт ытлыгыт: «Ынрак' иа'м омрольатыркын?» Нымн'ылёвылгык'энат эккэк винвэ.
Ынк'о нэмэ к'уливулк'ытвик ныйылк'этк'инэт, ныгъевк'инэт— эвын нылгомръольатк'эн.
— Ытлён иа'м номръольатк'эн амк'ынйылк'ыма? Вынэ, этаны, э'квырга эмэчьэтэ ынн'ин варкын.
— Этъым аны, — ночыткок'эн ытльак'ай.
Нак'ам эвыр винвэн'иву нылгык'ин экык, ынрак' тэн'эмвинвэ нывэтгавк'энат.
Нылк'утк'ин йылк'ынвэпы, эвын галгомръольатлен. К'ээк'ынук'эй вак мэск'упк'этгъи экык. Чит-ым к'эглынангэт ытлён мэчегрыльын. Нивк'инэт:
— К'эйвэ ытлён, эты, этлы этъылкэ итыркын?
—К'оон', вэчьым аны к'эйвэ. Амъатав-ым иа'м нык'упк'ынтэтын.
К'олетъылё нэгитэгъэн, эвын гэлгик'упк'этлин. Нак'ам панэна ныгъевк'инэт — нылгомръок'эн а'атчекк'ай. Тан'ванэван ы'нэлкылгъэн, иа'м номръольатк'эн.
Ытлён, к'ытлыги, ныкитэ нывэнвынток'эн ырыкайпы ынкъам н'анк'эн лыгэн нэквэтк'ин ыяагты. Ынкы-ым нымгок'эн рэрмэвн'ык.
Лыгэн ынанмайн'ычьын н'эгны нинэльук'ин — нымгок'эн илюльэтык. Н'энамгок'энат рыттэтъюук нылгинымэйын'к'инэт выквыт, н'айыткынык-ым нэнапэляк'энат. Ынк'о эргыръон'н'ок нырагтык'эн. Пытляк' пэнинэк ныйылк'ын'н'ок'эн. Ынкъам ынк'эната ныгъевк'инэ'т — эвын галгомръольатлен. К'ытлыгъим, эвын ынн'ин нитк'ин ныкитэ.
Вачак' вай панэна ванэван ы'нэлкылын ытлыгырык. Ынкы ынк'эн тэн'эмк'ынныкитэ нилюльыск'ивк'ин нотагты. Нак'ам эвыр эргыръон'н'ок  нырагтык'эн. Ытлён мачыяа

С. 118
ытлыгык ныйылк’этк’ин, рок’алык, ынкъам ванэван ы'нвалёмын н'ытольын.
...К'улиникэк люур вай ы'лё пыкиргъи мин'кэкин итрэтк'эй агтымкыкыльэн. Вынэ н'анк'эн н'ан ининигьи ыяайпы итрэтк'эй.
Лыгайылгаквъат ытри, ытльак'ай эвыр ытлыгын. Нивк'инэт:
— Вынэ вай микынти тылеркыт! Вынэ н'оты э'к'эльыт!
Нак'ам ыргин яран'ы тылвамынан вальык'ай.
—	Таам вынэ, вэлер к'ывинрэтги аны!
—	Ръэнут-ым льуткы?
—	«Ръэнут-ым льуткы!» Тэлвэ гэмо э'к'эльыт пыкитльэт! — нык'олетаан'к'эн экык. Ивнинэт эккэтэ:
—	Эвыр рапкэрын'н'он'ыт, к'иквытык гымыкы.
— К'ун энмэч к'ынтогэ, к'ыетги!
—	Вынэ вытку рэтэн'вытрэнн'ыт ыргинэт ирвыт, вытку ынкы к'иниквытык.
—Энмэч аны эк'ылпэ! Вытрытвай! — Вынэ э'тки нылгайылгавк'энат ытлыгыт.
— Ооок, аны к'ывинрэ-э-э-тги!
К'ытлыги-ым ытлён нывэнвавэръэпык'эн, мыркогты нынъэлк'ин.
Ынк'о иквъи ытлыгын:
—	Н'оты тэн'вытрэтгьэт ирвыт ыргинэт, пойгыт!
—	Н'ытогъэ Вытрытва, эвын нинэнрык'ин пойгын.
Нак'ам лыгэн нытк'ичгытрэтк'ин. Чоттагнык к'ээк'ын вагъэ Вытрытва. Ытлыгыт нылгимэтивэтк'инэт: «К'этэв-ым ытлён рэк'ыркын, вытрытвальын кынмэк?»
    Люур пыкиргъэт э'к'эльыт:
— Мээй! Э'ми к'эйвэ эты гавынральылен!
— Вынэ вай н'отк'энайгым, авынральэгым!
Гапойгыма н'ытогъэ. Ынк'о манан'атгъат ытри. Ынн'атал-ым тылвамынан нэнтын тумгэк'эй Вытрытва!
Пэнрынэнат Вытрытвана. Лыгэн Вытрытва пойгырэн'агъэ гырголягты! Лыгэн нэнавагралек'энат Вытрытвана, нинэнпирк'ивык'инэт ынкы, нэналгэнмыткойвык'энат э'к'эльыгинив. Ыргин маравгыттапычьын нылгик'улильэтк'ин:
— К'ылк'эгнэвыркыниткы тин'урэ!
— К'эйвэ-к'ун, э'квырга мытылвавыркын рыпыткэвык! — ночыткок'энат.
С. 119
Эвыр тин'урэ нылк'эгнэвк'ин Вытрытва, ынрак лыгэн, гыргол вама, тэн'эмгынунэтэ нинэчвик'инэт тин'урмъэмит.
Ынк'о, к'ынвэр, кон'н'онэнат э'к'эльыгинив Вытрытвана. Энмэч гынтавын'н'огъат чымк'ык.
— Вынэ ынн'э эгынтэвкэ-э-э! Чен'эт-ым пэнрыткотык!
—Вынэ э'тки мытылвавыркын! —ночыткок'энат.
— Ээй, вынэ к'ылваквытык!
Чиниткин тин'ур йытонэн ынкъам гынтэвыльыт нэначен'к'айвык'энат ыяакэнат. Ынкы-ым нэнанпэк'этыльавк'энат. Ымы ыргин маравгыттапычьын ганмылен. Ытръэч ыннэнчьэн лён'ынма гынтэквъи. Ынкъам ынк'эн гамн'ылтэтлен яральэты.
Вынэ Вытрытва, плыткук, галгомръолен. Нивк'инэт ытлыгыт:
—   Ытлён ынрак' титэ гэрмэвлин?
—	К'оон', титэ гамчытвэлен. Нак'ам ынрак' микынэ пойгычгын гэтэйкылин, алымы чит уйн'э апойгыкыльэн.
Ытръэч-ым аны вэнъым тагнытотъек'энайн'ын пойгыйн'ын, нак'ам нылгинъумк'ин.
Нэмэ-ым ынн'ин нымытван'н'огъат рымагтэты. Тэн'уйн'э еп э'к'эльыкэ нытвак'эн. Тан'ак'очеткынка камлелы.
Нэмэ-ым лыгэн йылк'ыма уйн'э нынъэлк'ин: нэквэтк'ин элёльынвэты, к'ытлыги. Аны тан'этъо гэлгэрмэвлин, нак'ам тан'этъо гэлгик'упк'этлин. Тэн'эмныкитэ нилюльэтк'ин.
К'олетъылё нэмэ рай ининигъи э'к'эльитрэт, тан'этъо нылгинымкык'ин. Нэмэ рай айылгаквъат ытлыгыт:
— Вынэ рай ръэвуск'ын ининигъи, вынэ к'ынур йъывйил. Коолё, колё, аны нымкык'ин! Ынн'атал-ым эты игыр наранмыгыт! — нивк'инэт ытри.
Тан'ванэван ночыткон ытлён, кынмэчыку нывытрытвак'эн.
— Вынэ вай, этъым, игыр к'ырым мынъегтэл!
— Эвыр лылет ыргинэт рэтэн'вытрэнн'ыт, к'иквытык гымыкы.
— Ээй, — гэпичыкэвлинэт.
Вынэ н'оты пыкэрын'н'огъат. Гак'олема нылек'ин этратчын'ын. Нылгик'улильэтк'инэт:
— Ав-ач! Ав-ач! Рэк'ын ивыркын, этъым игыр рэегтэлгъэ!

С. 120

Чама лыгэн амалван' нык'улильэтк'инэт, ин'к'ун найылгавын Вытрытва.
Нэмэ ытлён нывэнвавэръэпык'эн. Иквъэт ытри:
— Н'отъым эймэквъэт, энмэч лылевытрэ нъэлгъэт.
Н'ытогъэ Вытрытва. Эвын ынкы нытвачак'эн а'к'альымкычгын.
— Ав-аач! Вытрытва! Ынн'атал-ым игыр мынмарав!
Вынэ колё тэн'эвиръыльыгинив. Нак'ам тан'амныкытгэмк'энагэнэв. Ирвыт ыргин тэн'эмнымэлк'инэгинив.
Ынк'о ивнинэт Вытрытвана:
— Вынэ тури к'ыпэнрыткотык, чен'эт-ым тури пэнрыткоркынэтык вэлвальэты.
Аны гапэнрытколенат, к'ынур лыгэн н'алвыльыйн'ын! Гакытъыматлен тумгэк'эй Вытрытвак'ай. Мынгыткэн ы'лён'эт гапойгымаравленат эвыр ныкирит мынгыткэн...
Ынкэкин ыннэн к'лявыл нылгинэрмъэв гатвален.
Ынк'о ынк'эн этратчын'ын тэнтылетъэттывитэ итгъи тан'авынмайн'ымаравмачы. Алымы тан'амынан нынтык'ин Вытрытва, вачак' вынэ еп мэчынкы нинэнтык'инэт.
Эчги амн'ырооткэн ы'лён'эт нъэлгъи маравтагнэпы, люур рай тан'авынмаравма энмэч нылгитъэттывик'ин маравратчын'ын.
Эчги к'онъачгынкэн ы'лён'эт плыткугъи, тан'ымыльо тымыткойвынэнат, ытръэч ыннэн ынк'эн ынанпойгымлычьын пэлятгьэ анмыка.
Аны н'ирэргэри тан'к'онпы гамаравленат пойга. Э'квырга нылвавк'энат, мэн'ин ипэ рэналватгъа. Э'квырга, к'ынвэр, гэтэн'пэн'ъивэтлин а'к'альыармачьин'ын, мин'кыри к'ун ытлён вэнъым эчьыльу гитлин.
Люур вай тан'авынпойгымаравма пойгын рэчгэттавнэн н'оонрэ.
Иквъи а'к'альыармачьин'ын:
— О-о-ой! Энантэнмаквъэ вынэ, энантэнмаквъэ энанмыгъэ! Э-э-эй! А'мын инэнэн'ъэлеквъи! А'мын-ым ытлён, энанмыгъэ, ытръэч вэты ыныкит рэнатынпы пойга, вэтык'ун рэтгинрын'ын пойгын. Ыныкит этгинрыкэ рапэлян'ын пойгын, лыгэн-ым рымагтэты тэн'к'ырым к'эрмэкви, лыгэн ыннэнпэнинэк ратваркын, энмэч-ым йъэлыги яалегты рэмэчрултывиркын.
— Элымн'э, ынрак' иа'м?
— К'оон', эплеэн-ым ынан ратаан'н'ын.

С. 121
— Элымн'э.
Ынк'о ивнин:
— Таам, энмэч к'энатынпыгэ!
Вытрынтэтгъи а'к'альыармачьин'ын ынкъам лылет рымн'ытавнэнат...
Тынпынэн Вытрытвана. Лыгэн эвыр ынкы въигъи к'лявыл э'к'эльин. Ынрак' лыгэн въинэн'у гэлгъивэтлин. Тан'ымыльо тыргырил гатымлыръолен.
Пойгын тыгинрык нэналвавк'эн. Пойгын ынкы гатан'к'онпын'авлен. Вытку мынгытк'авык ы'лёк ^ тыгинрынин пойгын. Гэрэтгинрынлин ынн'ин мыкэльу ы'лён'эт, мин'кыри к'ун тэн'эмэрмэтэ тыргытыр гакыттымлыръолен ынкъам ынк'эната нэналвавк'эн тыгинрык пойгын. Вытку мынгытк'авык ы'лёк гэк'ытвилин ынкъам гаманан'атлен эрмэчьин тыргырил эвыр-ым вытку ынкы тыгинрынин пойгын.
Ынк'о рагтыгъэ. Нэмэ галгомавлен Вытрытва. Ытлён нылгинычен'ыттъэв гатвален рыгъевкы.
К'олетъылё ивнинэт ынинэт ытлыгыт:
— Ытлён вай митъэлыги тылгичен'ыттытвик рыгъевкы. —                                          Элымн'э, ынрак'-ым иа'м?
— К'оон', (нак'ам к'ырым нымн'ылтэлын ытлыгэты).Эвыр титэ рэнаныгъявын'н'онтык, ынн'э рыйиткутэ инэныгъевкэ, ытлён титэ рыйиткутэ ринэныгъевн'ытык' к'ымэл-ым а'ткэвма ринн'ытык.
— Элымн'э.
Ынн'ин нынымытвак'энат рымагтэты.
***
Элеръугъи. А'мын-ым аны элек галгоматлен. К'олетъылё ытлён йылк'этгъи ёрочыко. Ынк'о ытлыгэ рыгъявын'н'онэн рыйиткутэ. Лявтэпы рыйиткунин. Люур вай, к'ынур милгэркин мэк'ым, н'аргыногты ирыск'ычетгъи, ёрочыкойпы н'аргыногты гарычгыпэн'колен. К'улильэтгьи:
— И-и-и! Икыккаа! Икыкка! Вынэ н'ан алымы к'эйвэ тивтык, ынн'э рыйиткутэ инэныгъеквэ!
— К'ун э'квырга ынрак' гантыяатлен. К'оныръым мин'кыри мыныныгъеквыт?

С. 122
— Лыгэн кыпля лявтэпы эвытлым ывэкэйпы. Валёмтык?
— Ии, мытвалём.
Нэмэ ынн'ин нынымытвак'энат. Ынпыначгык'ай нотагты чейвыткугъи. Этъым а'тав, мэн'инрин гун'этлин н'энри. Ынк'о рагтыгъэ. Ярак пыкиргъи. Экык ивнин:
— Ынн'э вэты н'оонрэ гытгычормэты элк'ыткэ. Ыныкит рэлк'ыты-ым, а'ткэвма ратвагъа. К'ырым к'ыегтэлги.
— Ако элымн'э к'ырым мыегтэлык, ынрак'-ым иа'м?
Вытку-ым эвыр уйвэлен'эн'ыльэ ринуйвэлгьэ, к'ырым итык эюлыльэ.
Вытрытва к'оныры нотганн'энайпык'эн. К'олетъылё вэнлыги эквэтгъи нотагты. Ынкы гытгылын'кы йылк'этгъи. Галгъомрыйылк'атлен ынрак' ынкы тан'вытрын'.
Люур вай йъонэн рак'ъоравэтльата. Тан'вытрын' ныйылк'этк'ин. Ынръам н'ан чамэттан'н'онэн. Пыкиргъи ынкы. Въаройпынэн к'лявылчын'а. Ынк'о пойгын чиниткин йытонэн. Ынръа вай чит тынпыркынэн. Эчги пойгын н'энри ръылиск'ыченнин чит, ынръа н'ан уйн'э вагъэ... Гарычгыпэн'колен н'оонрэ. Эвын гитэнин, мачн'оонко нытвэтчатвак'эн.
Ынк'о иквъи ынк'эн гытгык'лявыл:
— Иа'м н'утку йылк'ээркын? Алымы к'эйвэ никвыт ытлыгэ!
— Ии, иниквъи.
— Нак'ам-ым иа'м, вэлчиин н'анк'о йылк'ыск'ивыркын?
— Лен'ытэк' нытайын'к'эн н'утку йылк'этык?
— А'м, вынэ итык эвын нымэлк'ин, тымн'алголяк' нутэнут яаёлк'ыл.
— Ээй, вынэ к'ъэтйивчитги гымыкагты!
Пэнрынэн гытгъалявыля. Пойгымараквъат ынкы. Мытлын'эн ы'лёт мараквъат гыргол. Вынэ э'тки, этъо гэрин'эмйытвилин Вытрытва! Нэмык'эй-ым гытгъалявыл вынэ ныпойгымлык'эн! Энмэн аны вэнъым нылгоматк'эн!
Тиркытир нылгарманытгытлягнак'эн о'равэтльагты. Галгэмаравленат гыргол. Вытрытва нылгиныйык'ъэв ныталк'эвыльатк'эн лымынк'о.
Нак'ам яръальа гэмо маравыльыт. Люур аны вай тиркык выйильэтгъи. Нивк'инэт яральыт:
— К'ыгитэ аны! Ръэнут?
С. 123
Люур вай нымэчеймэвк'ин мачн'отэнк'ачагты. Ынк'о к'ынур о'равэтльак'ай вытрэтгъи тиркыгйит. Аны этъо ынкы:
— К'ыгитэ аноо! Ытлён ынрак' лыгиръэнут?
К'ытлыги вай, тиркыгйит нынъэлыльэтк'ин тумгэк'эй Вытрытвак'ай. Аны ынк'о ярайпы нытаск'эвк'эн, к'ынур н'ан ачьэк'к'ай, вагралеткольын. Ынк'эн, к'ытлыги, ныкытьыматк'эн гытгъалявылеты.
Тан'вэнъым нык'улильэтк'инэт, ыныкит н'ан ныталк'эвк'эн ярак:
— Вынэ! Вынэ! Ытлён ынръа ръэнут?
Нак'ам лыгэн, ыныкит н'ан ныталк'эвын'н'ок'эн ярак, тан'вэнъым нымэйн'ъэв нывъёпчъайн'ак'эн, к'ынур йъакытыйгын.
Эчги н'ырак'ав ы'лён'эт нъэлгъи, ынръа н'ан гыткат тан'амэвтылягты тагъян'ын'н'огьат. Мытлын'к'авъылёк волк'ытвэма тан'авынмаравэты гытгъалявылчын'ын гыткапэрк'ыгъэ, эвыр ынкэк'эй ынин пойгын тэгрыткугъи н'оонрэ. Лыгэн эвыр ынкы Вытрытвана анн'энаск'ык тынпынэн. Ынн'атал-ым ынкы тымнэн, вэлер ымы ганвэтгавата.
Ынрак'-ым тан'вэн-ым пойгын нэмэ гак'онпын'авлен гылгык. Нэмэ нинэрэтгинрынйивн'ык'ин пойгын. Аръаля пойгын гэтгылетлин ынык гылгычыку ынкъам гэк'ыск'ычевлин. Чама-ым эрмэчьин гылгын гатымгыръолен, ынкъам ынк'эната нэналвавк'эн тыгинрык пойгын.
Вытку льалянръон'н'ок тыгинрынин пойгын.
Аны галгомръолен Вытрытва. Тыгинринэн'у гакэттываръолен ынкъам гарычгатлен лыгэн ы'лыткынык. Аны нак'ам ныргэлк'ин ы'лчыкогты эвыр мальатав нынток'эн ы'лчыкойпы ынкъам нэмэ нарычгатк'эн ы'лыткынык. Эвыр к'ээк'ынук'эй вак' нэмэ нэргээтк'ин ы'лчыкогты. К'ынвэр тэн'эмынн'ин итэ эгынтогъэ. Ынк'о авэръэпыгъэ.
Ынн'ин-ым нымытван'н'огъат рымагтэты

С. 124
Ныпытлин'к'ин н'эвыск'этк'эй  ынкъам  ынин ытлен'и
Энмэн н'ирэргэри вальыт гачакэтта. Чакыгэт ынпын' вальын,      ытленъюк'эй-ым еп юргымтэк'. Уйн'э к'онпы этэкичгыкэ нытвак'энат. Амк'ынъычо такэчгэты нэнарэрк'эн чакэттык'ай. К'ынвэр увэрайпы нинэльук'инэт пэтытакэчгыт. Ынк'энат нынук'инэт.
Ынк'эн увэран уйн'э нытчык'ин, ынръам алвайпы нынъэлк'инэт. К'ынвэр, тэн'уйн'э рытчынинэт ымыльо увэрат.
Лыгэгытъатын'н'огъат — уйн'э этэкичгыкэ. К'ынвэр, гамгатын'ачьылгын пырын'н'онэн, э'митлён нычачак'эн, тагнон' вальын. К'эглынангэт, к'утти нымэлк'инэт — ынк'энат аръаля нинэльук'инэт тэйкык ронвы. Ынк'эната нык'амэтвак'энат.
К'ынвэр, чымчин уйн'э рытчынин этэн'тын'эчьыкэ. Рымагтэпы ляйвын'н'огъэ тын'ачьэты. К'ол нитк'ин нутэгчик  ръэгынникыт нинэльук'инэт. Нычимгъук'ин, мин'кыри тымынвы гынникыт, амалван' вальыт льоёттэ: ылвэт, милютэт, рик'укэт, йильэт,—ымыльо нутэск'ыкин гынникыт. Чемгъон'н'огъэ, мин'кыри тымынвы гынникыт.
К'олерагтык, ярачыкойпы энарэрык, льунин ырыт. Ынръам ванэван нивын, н'отк'эн гыннин'н'ыттыкин. Панэна нычимгъук'ин, мин'кыри тымынвы гынникыт.
К'ол нитк'ин нынток'эн —ярак чымче ылвэт нытвак'энат. Энмэн, к'ол итгъи, чимгъугъи: «Нак'ам микыргин

С. 125
ръэнутэт н'отк'энат?» Ымы ынкы нытвак'энат мъэмит амалван' вальыт — выквэн, ван'к'ытэн. Нивк'ин рычечьанма: «К'ырымэнат тымн'эръэнутэт, вэчьым гыннин'н'ыттыкин». К'утти мъэмит нинэймитк'инэт — нирвык'инэт, к'утти мъэмит нинэймитк'инэт — гэкылгылинэт. Рыпэт эйылк'эткэ ван'н'огъэ, к'онпы ырытэты чимгъук.
К'ол нинэнтык'инэт, нэнагток'энат ырыт-ым ынкъам мъэмит. К'ынвэр, элкылнин, мин'кыри рытэнмаквыргын яанвы, лыгэн тэн'чимгъуплыткунин яанвы. Ытръэч ваырват йыпатык нэналвавк'эн. Нивк'ин: «Ырыт ныгтык'эн ваырват йыпатынвы». Панэна н'ирэргэри нылвавк'энат йыпатык. К'ынвэр выква энатрэва, ин'к'ун ваырват ныйпатын. К'ынвэр нэплыткугъэн. Ынк'оры таан'ын'н'онэн. Рынныкон нэнайпатк'эн, нинэнырыткук'ин — ыяагты нылк'ытк'ин.
Амк'ынъычо рагъёчанн'ын'н'огъэ ырыткук. К'ынвэр, гыюлетгъи. Ръэнутэт тымын'н'нонэнат гынникыт: милютэт, йильэт, рик'укэт ымы галгат. Ынк'эната к'амэтван'н'огъат. К'ынвэр, ымы ылвэт тымын'н'онэнат.
Эвыр нычьэченръук'ин, льалянръогты эвиръыт тэйкынинэт. Лыгэн тэн'ытвигъэт нымытвак — тэкичгын ван'н'огъэ чама эвиръыт.
К'ол нитк'ин чейвыткук, нымкытйик'ин ылвук. Эмчымк'ык нэнанрагтатк'энат. Ытлянъёгты нымн'ылтэлк'эн пыкирык. К'утти пэляёттэ нэнатвык'энат. Ытленъютэ нинивк'ин:
— Э'птэ гым мычейвыткуркын гыныг рээн ынкъам мывинрэтыркынигыт.
Чакэтта нинивк'ин:
— Лыгэнитык импэк'эвигыт. Пылевыр-ым н'утку к'эн'ъэлетыркын.
Ытленъютэ нинивк'ин:
— Рэк'ык мэн'ъэлетык, уйн'э эмигчиркэ?
Чакэтта нинивк'ин:
— Ынан тралпынрыгыт мигчирэ.
Ытленъютэ нинивк'ин:
— Китак'ун, к'эналпынрыгэ игырк'эй!
— Ии, мылпынрыгыт, — чакэтта ивнин.
Н'ытогъэ чакыгэт н'аргыногты. Н'ирэк' выквыт ратвынэнат — к'ол нымэйын'к'ин, к'ол-ым мэчныппылюк'ин.
Ивнин:

С. 126
— Н'отк'энат к'онпы пан'ъэваттагнэты к'ынмигчирэвыркынэт авнапан'ъэвн'ытока ымъылён'эт. Вытку рилгитык лывавын'н'ок, к'ыпан'ъэвн'ыторкын. Нак'ам лым ыныкит мэчынкы рэнъэлгъэ, гымыг рээн раляйвын'н'огъа нотайпы. Лыгэнитык игыр а'к'аляйвын' вальэгыт нотайпы.
К'эглынангэт выквыт рымэгчеравын'н'онэнат амк'ынъычо. К'ынвэр мык'ычьын рымыркочьавын'н'онэн. Мэйн'ычьын ынръам рытчинин рымигчирэвкы.
Нотайпы ныпкирк'ин чакыгэт. Лыгэн увик ытленъюкин нычелгыръок'эн. Омэты иниргин'э нэналпынрык'эн, ин'кун омэты ныйылк'этын.
Ынкъам э'птэ чакыгэт, нотайпы ляйвыма, колё нэн'ъэлетк'ин. Нылвук'ин-ым, выквыт, рынрыёттэ, нэнанпаавк'энат. Нытъэтйик'ин, нынръоек'эн — н'ирэют нинимтик'инэт, н'ырок'ав-ым э'ннэпы нинэнрык'ин. Панэна ынн'ин нырагтытыляк'эн эмтэтковты, этлы чейвэ элекыльин, ин'к'ун нэрмэвын чама нинъытвигъэн.
Пыкирык ярак, ытленъютэ нинивк'ин:
— Вэрин-ым, гэчевкы варкын, амалван' вальыт гынникыт льуркынэт!
Чакэтта нинивк'ин:
— Ынан эвыр мэчынкы рэнъэлгъэ, гым ярак тратван'н'огъа. Ванэван мытэн'ычьэтык, гынык майын'кы тэн'ъэлетыркын. Нак'ам лым трэтэнгыен'гыт, мэчынкы рэнъэлгъэ. Нак'ам лым гымыг ляйвынвэпы раляйвын'н'огъа. Лыгэнитык игыр пагчен'гыргэгыт.
Ынк'оры ивнин чакэтта:
— Китак'ун мыльугыт, мин'кыри нинэнтигыт выквыт!
Эйминнин ытленъютэ мэйн'ычьын выквылгын, йык'у мин'кыри нинэнтык'ин, нинэнмыркучьэвк'ин.
Ивнин чакэтта:
— Эк! К'ымэк мэчынкы ганъалын'н'ойгыт! Эченчи киткит к'эйык'ын мэйн'ычьэ тралпынрыгыт выква.
К'эглынангэт, майын'кы вальыт йылнинэт выквыт,
Ивнин:
— Н'отк'энат к'ынмигчирэвыркынэт тэпэнинэн'э.
Ытленъютэ нэнатаан'к'энат — нитчык'инэт.
Нинивк'ин:
— Э'тки, нитчык'инэт!
Чакэтта нинивк'ин:

С. 127

      — Этк'ыле гымыг рээн  к'ылейвыги нотайпы. Тылвыэ'ткин'ыт еп, ымы чамъам ринэвинрэты. Ынн'атал н'отк'энат выквыт райъон'ынат, ынн'атал а'тав н'ирэмури мынляйвын'н'омык. Энмэч к'ык'итпыльээркын, липле гымыг рээн к'ыляйвын'н'огэ пэтле.
Ынк'оры пэнин лейвыльын чакыгэт нотайпы. К'ынвэр, эмк'улгэ лейвык гыаратын'н'огъэ. Ымы атынватка ылвэт йъон'н'онэнат.
К'олерагтык ытленъютэ ивнин:
— Ы'мн'ан, эты вай уйн'э энымкэ чымче?
Чакэтта нинивк'ин:
— Ванэван мин'кы мыльуркынэт нымнымыт, итык чымче.
Нэмэ чакэтта ивнин:
— Иа'м-ым? Рак'ынвы нымнымэты тэгъен'ыркын?
Ытленъютэ ивнин:
— Вынэ ванэван. Ытръэч тивыркын, эты вай амморгынан вальыморэ ытръэч. Уйн'э лымн'э мин'кы тэмурыгн'э вальа о'равэтльака?
Чакэтта ивнин:
— К'оо! Люрэк'-ым ман'э нк'ач варкыт к'утти о'равэтльат, тэмурыгн'э вальыт.
Ытленъютэ ивнин:
— Кита, эвиръыт к'ытэйкыгынэт гымнинэт ынкъам э'птэ мылейвыгъэк, мынымрэргъак.
Энмэн ивнин чакэтта:
— Рак'ынвы нымнымэты тэгъен'ыркын?
Ивнин энмэн ытленъютэ:
— Н'авыск'атэты тытэгъен'ыркын чама гымык гичивк'эв.
Энмэн чакэтта ивнин:
— Вынэ гым мынымрэрык. Ыныкит гыт рэквэтгъэ, гымнин чимгъун а а'ткэвма ратвагьа. К'эйвэ гым трэвъигъэ — мачынан. Ыныкит гыт ратымн'эвы, к'онпы гымнин чимгъун а'ткэвма ратвагъа.
Ытленъютэ ивнин:
— Китак'ун-ым, к'ынымрэргэ эк'ылпэ!
— Ии, транымрэргъа. Ытръэч эвиръыт трантэнмавн'ынат, трэквэтгъэ,—  ивнин чакэтта.
К'эглынангэт, гантэнмавлен чакэтта. Лыгэн плякылгын плыткоо, тэкичгэ нэнатыёк'эн. Ынинэт эвиръыт плыткунинэт,

С. 128
ытленъюн тэйкынинэт к'онагтэ эвыр иръын, нымэйын'к'инэт. Плыткук-ым ивнин:
— Н'отк'энат эвиръыт йылк'атынн'ок  к'ыйпыркынат ынкъам омэты к'ыйылк'этыркын, ынкъам пытк'ы майын'кы вальа выква тралпынрыгыт.
Волк'ытвэн'н'огъэ-ым, иквъи чакыгэт:
— Игыр, йъилгын ининик, трэквэтгъэ ныкитэ.
Ынкы ы'лё выквыт ратвынэнат — ытлён, нымэйын'к'инэт!
Ивнин чакэтта:
— Гым пыкэттагнэты к'ынмыркочавын'н'овынат. Киткит йылк'атгыргын  к'ыяаркын. Гым-ым трэн'ъэлетыркын-ым, э'птэ к'эн'ъэлетыркын.
Плыткугъэт тэнмавкы. Н'ытогъэ чакыгэт акватынвы вулк'ытвик. Тытыл выква эйпынин н'аргынон'к'ач а'к'анвантатэты, ынк'оры эквэтгъи.
Ымныкэрэт гэлелин. Эргатык нэмэ ы'лён'эт. Нырайылк'ын'ын'н'ок'эн, ы'тлян нинэтэйкык'ин ыныгмич вальын. Ынкэчыку ныйылк'этк'ин. Плекыт, кыевкы, чимэтыльыт нинэгтык'инэт, турыльыт нэнайпык'энат. Лыгэн плегчыку ёоттэ тэкичгыт нинэнук'инэт. Ынк'о нэквэтк'ин рымагтэты.
Н'эгти нинэльук'инэт тыляма, иквын'эгти. Ынк'энат нэнайъок'энат ёпатынво лын'ынвы — уйн'э ръэнут этлы эвытрэткыльин гырголяйпы. Ынк'о рымагтэты нэквэтк'ин.
Нэмэ к'утти мэйн'ын'эгти нинэльук'инэт, к'эйвэ пъолтакы вальыт. К'ол итгъи н'айыткынатгъэ, ынк'о лылепыткугъи: н'эйык к'ача льунин н'алвыльийн'ын. Ынк'о чимгъугъи: «Колё нымкык'ин ылвылю!» Ынк'о к'эйык'ын лылепыткугъи — люур вээмык к'ача льунинэт ярат, ымы о'равэтльат лейвыльыт льунинэт. Ынк'о иквъи: «Эты вай итык рэк'у иткэ, тынымльугъэк».
Ынръам ынкы айылгавын'н'огъэ эвнэквэткэ. К'ынвэр, вулк'ытвигъи ынкы олвытвама. Вулк'ытвик эквэтгъи о'ран'алвыльэты. Нылгинывинк'инэт к'орат. Ынк'о нивк'ин: «Мин'кыри вальыт ылвэт? Колё нывинк'инэт!» Ынк'о о'раярагты эквэтгъи. Пыкиргъи ярак. Ранмычын'кы льунинэт орвыт амалван' вальыт чавчывэн. Ынк'о орвык'ачайпы лейвыльын навалёмын. Ынк'о нэрымъэйн'эгъэн. Ынк'о татлын'гъэ, к'улильэтгъи.
Никвъэн ралкойпы:
— Гок, вынэ к'ырэги!

С. 129

— Мэнк'о мырэгъэк, э'ми тытыл?
— Ынк'о к'ъатчагэ	Тытыл найъоркын, нэнвэнтэтыркын. Ынк'оры нэнвэнтэтын-ым, рэгъи. Льунинэт эвын ынпыначгын, к'ол ынпын'эв ынкъам н'эвыск'эт, ыргин н'ээкык.
Пынлёнэн ынпыначга:
— Мэн'к'окэнайгыт?
— Вынэ, ыяальэгым.
— Амтымн'э н'отк'о к'ылейвы — нырэк'игыт?
Рэмкыльэ ивнин:
— Ии! Н'авыск'атэты нылейвигым.
Энмэн ынпыначгын иквъи:
— Ии! А'тав лыгэн майн'ыыяайпы етгъи. Ынк'эн вай н'эвыск'эт рэк'ын ривыркын?
Н'ээкык иквъи:
— Йык'к'эй ытлыгыкыльигым, гымнан чинит мычимгъугъэк! Тури инэнчимгъульылк'ылтури гымыкы!
Ынпыначгын иквъи:
— Ынн'ин-вай ивыркын н'эвыск'эт. А'тав лыгэн ыяайпы етгъи, мачынан н'утку к'ын'автын'гэ. (Ынпыначгын нычимгъук'ин, энмэн рэмкыльын а'ачеко нитк'ин).
— Ии!—татлыгнэн.
Ынпыначга ивнин рэмкыльын:
— Энмэн к'ыкэттывагэ йылк'ыльигыт.
Ивнин рэмкыльэ:
— Ынн'ин гавэръыма трэйылк'этгъэ!
— Вынэ, ынан омэты рэйылк'этгъэ, иниргин'ыт варкыт, а'тав лыгэн ыяайпы етгъи!
Рэмкыльэ нинивк'ин:
— Вынэ, к'ырым мыкэттывагьак — чамъам трэйылк'этгъэ! Чама еп тивыпэтыркын — вытку тыпкирык...
Ынпыначга ивнин:
— Вынэ лыгиэвиръыт к'ыгтыгынэт кыкватыльыт!
— Ынн'ин тратвагъа гавэръыма! — рэмкыльэ нинивк'ин ынкъам винвэ нычимгъук'ин: «Нэрэльугым — н'эвыск'этигым...»
Ынк'эната, амн'ыркыля нъэнк'этк'ин кэттывак.
К'ынвэр рыпаавнэн кэттывайгот рытык. Ынн'ин гавэръыма йылк'этгъи.
Эргатык кыеквъэт — экык к'аайпы пыкиргъи. Пынлёгъэ ытлыгэты:


С. 130

— Ръэнут н'отк'эн?
Ынпыначга ивнин:
— Вынэ, гынин турытлен'и, ынтуулпыр!
— Како мэй! — гакачьаравлен экык, — вэлынкык'ун, гымнин винрэттумгын!
Ынк'оры к'амэтван'н'огъат. К'амэтваплыткок рэмкыльын иквъи:
— Китак'ун, к'аагты мылк'ытык!
Ынк'эйына а'ачека ивнин:
— Вынэ вэнык пыкиргъи! Эмн'элвыл мачынан ы'лё нытвак'эн. Ынан нэкэмгэн рак'орагынрэтын'н'огъа.
— Вынэ, вэнлыги к'орагты трэлк'ытгъэ!
Авынръотавэты вэнлыги к'аагты к'ытгъи. К'орак пыкиргъи. Кытэк'эй к'орак чейвыткугъи. Ынк'оры эквэтгъи о'раярагты.
Тылян нинэнчичьэтк'ин, мин'кэтэ тантылян' вальын вэтгыры. Чекыяагты нэнаёпыеквэк'эн...
Волк'ытвэн'н'ок рагтыгъэ панэнагты ярагты. Пыкиргъи— рэйгут нэнтыгъэн. Рэгъи. К'амэтван'н'огъат.
Ныплягтык'эн чавчывэн а'ачек к'аагты к'ытынвы. Ивнин рэмкыльэ.
— Гым трэнъюгъэ!
Авынральа нинивк'ин:
— Ынан нэкэмгэн рак'орагынрэтын'н'огъа. Янор нымэльэв к'ыпан'ъэвн'ытогэ.
Вэнлыги нивк'ин:
— Ванэван мыпэн'ъивэтык.
Ынпыначга ивнин:
— Вынэ, нак'ам н'авыск'атэты лейвыгъи, к'унэче чеэкэй к'ытватык, нак'ам турыпкирэ чеэкэй лён'ытвата иттык.
Рэмкыльэ ивнин:
— К'элюк'ъым, еп тивыпэтыркын. Ынан нэкэмгэн чеэкэй тратван'н'огъа н'эвъэнык.
Нэмэ вэнлыги авынръотавэты к'аагты к'ытгъи. Ынн'ъэм ытлён нычимгъук'ин: «Ыныкит тракэттывагъа, нэрэльугым, эвытлым рэнаматагъа а'ачека. Ыныкит трэк'ыск'ычевы ытлен'и эльукэ — трэвъигъэ, мин'кыри к'ун    к'ырым  ы'нынэквэтэквым...»
Ынкы нычимгъук'ин к'орак: «А'мын н'ан ытлен'и мамъёпатын, мынымн'ылявыск'эвын».

С.131

Лыгэн эргыръогъэ — рагтыгъэ панэнагты. Пыкирык, к'амэтвама ивнинэт:
— Игыр вулк'ытвик тырамрагтыгъа!
Ивнин ынпыначга:
— Эви гаяральэгыт?
— Ии! Ытленъюк'эй амынан ярак варкын.
Иквъи ынпыначгын:
— Како, мытив, пагчен'эты атвакыльэнат яральыт.
Иа'м айвэнъеп ивкыльигыт? Вынэ мачынан к'амъёпатгынат яральыт!
Вулк'ытвик н'ытогъэ. Иквъи чоттагнэпы:
— Ръэнут ивкэ чаат мынрыгъэн?
Ивнин ынпыначга:
— Орвэпы к'ол чаат к'ынрыгын!
Н'ытогъэ. Ранмычгэпы чейвыткугъи, чаат эйминнин. Ынк'о к'ээк'ын лылепыткугъи. Выквылгын нъалянток'эн, йъонэн, ралятватын'н'онэн, ынк'оры пиринин, тин'унин, рыпэглявнэн рыпэт. Йытонэн. Ганотаск'ыма рэквэвнин...
Ралкойпы наалёмгъан. Иквъи ынпынагын:
— Ръэнут пэглягъэ?
Н'эвъэнэ ивнин:
— Ръэнут-ым ныпэглягъан? Нутэск'ын чьачан'пэглягъэ.
Ынпыначга ивнин:
— Еп игыр нутэск'ын а'к'апэглян', еп чьэчен' нырулк'ин.
— Ръэнут пэглягъэ,  к'эйвэ нутэск'ын пэглягъэ, — н'эвъэнэ ивнин.
Ынк'эн эквэтыльэ рэмкыльэ чаата выквылгын илгэннин, ынк'оры увэкэгты ръомравнэн. Ынк'оры эквэтгъи. Ытръэч турэквэтэ ръэмэтэвнин ы'льыльеквэ выквылгын. Ынк'оры гэлелин ымныкэрэт. Эргатык —ы'лён'эт. Эргатык — нэмэ ныкирит. Ныкитэ пыкиргъи.
Тытыл ёпаннэн, гитэск'ивнин, нинэнчичьэтк'ин, микынэ рывантатгыргын. Пэнин йылгынн'ин айпыгыргын. Ынк'оры рывэнтэннин. Рэгъи... Ытлен'и ныйылк'этк'ин. Эвиръыт гайпыленат, ынинэт тайкыёт. Ынн'атал колё гатопытвэлен ытлен'и ынык акваттагнэпы...
Ынн'ин-ым нымытван'н'огъат рымагтэты.

С. 132

А'к'анныкай

Ынк'эн А'к'аннык'ай-—к'оран'ы, ытръэч ылвылю. Энмэн, ыннэн ылвэрэквыт тылвамынан гатвален. Аны ынк'эн ылвэрэквыт пэнин гамган'айгыпы лейвыльын.
Ынк'оры гыроръон'н'ок, н'ан эвын а'к'агнэтын'н'ок, рэквыт гыръон'н'ой. Ако, ынрак' кэтэм нывъячегатк'эн — рагръон'н'ой ылвэрэквыт. Энмэч ныгръотэнмавк'эн, эвыр нывылтывъяатльок'эн. Ынк'о рылгалгъэ рэквыт, ынкъам у'рэтгъи к'эюук'эй. А'мын-ым, аны нымачыгтывъялятк'эн!
Эчги рымылён'н'онэн ытльата к'эюук'эй, люур вай инэнмылетыльын рэквыт и'гэ пириск'ыченнин. Ынкъам чит гэрэнтывирилин тан'ъотчой. Э'квырга-ым мин'кы лываквъэ н'ытвиритык, ынкы тымнэн и'гэ рэквыт. Ынк'о руйвынин лыгэк'ылпэ.
К'эюук'эй-ым ынкы ныегтэлк'ин.
К'эюук'эе ивнин и'ны:
— Вынэ вэлер к'ыныгнуквын льолпынэт, ынкъам лыгэн танлёон' ынкыпэ гым. Ынн'э вэлер лёльот энукэ!

С. 133

— Э-эй, иа'м-ым? Ин'к'ун к'ымэйн'эт тан'амгымыкагты ронво?
— Ии, — вэтгынлянэн к'эюук'эе, ынн'ъэм нылгэвэнвытъымн'ычвынатк'эн э'гыйн'эты.
— Ээй, вынэ трэныгнувн'ын!
Ынк'о и'гэ ивнин к'эюук'эй:
— Яврэна-ым вай тырайъогыт!
— Ээй, — лыгипыннытэгнык нэночк'эн к'эюук'эе.
Ынк'о акватычгатгъэ э'гычгын, лыгэн ынкы пэлянэн к'эюук'эй.
Аны к'эюук'эй к'ымэк нык'итувъик'ин, нак'ам н'ан энмылюкыльык'эй, мэчычьу рыгрыгк'ай нык'этыкватк'эн. Нак'ам тылвамынан ынкы ван'н'ой, ытля-ым энмэч мэчемъыттъыму гэнъэтлин.
Аны н'ан нырэск'унн'ыльэтк'ин к'эюук'эй, э'квырга нылвавк'эн к'утык, мин'кыри к'ун вэнык у'рэтгъи, чама уйн'э атльака нъэлгъи, нак'ам нылгэк'этъывъён'н'ок'эн. Ынк'о лыгимэткиит ныкэрмагты энмылюкик'эюук'эй, лыгик'ымэк нык'итувъик'ин.
Ынк'о эргыръогъэ. Мэчмэлетгъи-ым, эвыр э'к'эгниръулгэтгъи. Ынкы мачаройваквъэ. Наймалк'ылыткок'эн ытльан'к'ачагты. Лёльок пыкиргъи, лыгэн эвыр лёоткогъэ мэрынрэк'эй, лыгикичу нинэлгык'инэт лывээръыт. Нак'ам гэлгъилкымлитк'ээтлин к'эюук'эй.
Эвыр амк'ынъычо нивлеттылек'ин ы'лён'эт. Ынк'о к'ын'вэр ы'льылгыгъи ынанчинит. Эвыр к'эюук'эй аройвавтыляк нылгик'иврильэтк'ин.      Гытъэвкы-ым тэн'эмкиткинук'эй нылёоткок'эн. Ынк'о эвыр чайвыткон'н'ой ынанчик'ай ытльак камлелы нырынн'ачгыткок'эн, ынн'ъэм въэтватльакы.
Ынк'о элетвыгъи, аммайын'кы нынъэлк'ин гылгыл тиркыкин. Энмэч мэйн'этгъи, этк'ылетк'эюуну нъэлгъи. Нырынн'ачватк'эн ыяагты. Нак'ам ваны, мин'кы ытля ганмылен-ым, ытльэн аймак тэн'к'ырым ныпэлянэн, тан'к'онпы ынкы нытвальатк'эн.
К'ынвэр ынанчинит ыяагты нылк'ытк'ин, тэн'эмръилемъетэ. Ынк'о энмэч элек гэлгинъытвилин. Энмэч, этъым, энъын' и'гык гэнъэтлин. Лыгэн-ым галгэмчытвэлен. Аны тан'к'онпы нытэнмавк'эн э'гэты. Итык, моогъэ рамчытвэн'кы еп к'эюук'эю вама.
Ынк'о льэлен' нэймэвк'ин — эвын лыгик'итыргыльык’эй

С. 134

к'эюук'эй, эвын-ым ынкы к'ырымэн к'эюу, энмэч лыгэн пээчвако нынъэлк'ин. Амк'ынъычо нырэрмэвн'ыльэтк'ин к'легпээчвак'к'ай. Гамган'айгыпы нылейвыльэтк'ин, лыгэн к'ун танлымынк'о.
Льэленръугъи. Ныринъытвин'ыльэтк'ин тан'к'онпы. Льэлен'ит  тэн'эмрэрмэвн'э ытри тэн'эмринъытвин'э танэн. Ынк'о кыткытръогъэ. Лыгэн пэнинэмил нырэрмэвн'ык'ин к'легпээчвак'к'ай. Ымы элен'ит ванэван нытымн'этван, нак'ам тэн'к'ырым ытльэн въэн ныпэлянэн.
К'ынвэр гытгаръогъэ. Люур рай етгъи э'гычгын. Лыгэн пыкиринэн'у пынлёльатын'ой:
— Ы'мто мин'кыри нытвайгыт?
— Вынэ нырэчьэнн'игым.
— Како мэй, вэлынкык'унэйгыт! А'мын-ым, титэ мэвын трэнугыр?
— Вынэ еп ытръэч ныппылюйгым, чама э'тки мъэйыркыльигым!
— Ако, вынэ к'эглынангэт! Энмэч виин мэквэтык.
— Ии!
Энмэн, лыгитэмъюгнин — ынн'ъэм, тан'ванэван нырэчьэнн'ын.
Ынкъам ымгытган'эт ымы ымльалян'эт майын'кы нилюльэтк'ин. Ынк'о элеръуй — пэнвэлю нъэлгъи. Ынрак' тан'амэнмэпы нъэлгъи илюльэтык, к'ынур кытэпалгын. Энмэпы гарамчытвэнлен ынкъам гэрэрмэвн'ылин.
Ынкы маччевтэнмэпы ныпин'кук'ин звтылягты.
Гытгаръок нэмэ пыкиргъи э'гычгын:
— Ы'мто, эты игыр мэйн'ытыргэквъи?
— К'оон'! Ытръэч аны вай еп к'упк'ыльигым, чама еп мэcк'упк'ыныппылюйгым киткит ивкэ к'эйык'ын тъымэчмэйн'этык.
— Ии, вынэ к'эглынангэр!
Нэмэ эквэтгъи.
Ынкы пэнин эквэнмыйн'эпы ныпин'кульэтк'ин, рээн вээмык ыпэ вальэпы энмык ныпин'кук'ин. Ынрак' кырымынтэну нынъэлтылек'ин, эвыр тан'амъэвын' нынъэлк'ин, тан'амарман', тан'амэнъын'.
Нэмэ гытгаръокы йъонэн — эвын кырымынтэну гэнъэтлин.
Пыкиргъи э'гычгын, нэмэ пынлёгъэ:
— Ы'мто, еп эпытъутвикэ?

С. 135

— Вынэ к'ун, киткит еп! Ынрак' вай игыр а'ткэвма гэрэн'этигым, ынкъам ынк'эната люн'эчьэтэ титык. Ынан-ым игыр нылгинымэльэв трэтэйн'эты, ынкъам трэлгэчьэты. Опопы ынан яврэна, чама тэмпытъутвильигым ринэнугъэ.
—  Ээй, вынэ к'эглынангэр, ытлён тэкэм ынн'ин!
Эквэтгъи нотагты э'гычгын.
Аны тан'этъо ымльалян'эт нырэрмэвн'ык'ин таачымынтано нъалтылягты!
К'ынвэр кыткытръогъэ. Гатаннынлен таачымынтано нылгинъумэв чама лыгэрвынныткынльо. Нак'ам чит лыгъак'арынныльо гатвален. Ынк'эната нынну лыгнин —  А'к'аннык'ай.
Вынэ этъым ынкы таачымынтано этъо гэрмэвлин. Мин'кы н'ан лыгэн энмык, выквычгык рээн, нывэтъатэчетыльатк'эн, лыгэн тэнлымынн'ин нитыльэтк'ин ымалян'эт.
Ынк'о элен'ит галягъэ. Льэлен'ръугъи. Нэмъэм пыкэрычгатгъэ э'гычгын.
— А'м, етти?
— Ии! Вынэ ы'мто?
— Вынэ итык нымэлигым, ытръэч вай кытуркин к'опк'атгыргын еп армагтыка.
— Ако, элымн'э!
—  Нак'ам лым яврэна трэтэнтыргэквъэ, иа'м-ым опопы яврэна?
—  Вынэ эвыр. А'м к'эглын, ынан яврэна!
Нэмэ эквэтгъи э'гычгын. Пэлятгъэ А'к'аннык'ай.
Ынк'о льэлен'ит галягъэ, нэмэ элеръугъи. А'к'анныкай энмэч н'ирэк'эвыльу нъэлгъи. Ынкы тэгмэчынкы нилюльэтк'ин ынкъам тэгмэчынкы гатыргавъяален. Гэлгъумыльиннэвлин, гэлгэрмэвлин ынкъам гэлгинъытвилин. Тэгмэчынкы, этъым, гатэнмавлен.
К'ынвэр гытгаръогъэ. Эвын н'эрак'авыльычго гэнъэтлин А'к'аннык'ай. Нычимгъук'ин ытлён, нивк'ин: «К'эйвэ пэтле энайъоркын э'гычга. Этъым, игыр ынн'атал руйгут тритгъэ». Тъэче кивыткук, эвыр пыкиргъи гытльэгычгын. Ивнин А'к'аннык'айына:
— А'м, етти?
—  Ии. Ик, игыр-ым ынн'атал, этъым, трэнугыт?
Вэтгочнэн А'к'аннык'айына:
—  Ии, мин'кыри к'ун игыр тэчьэтык.

С. 136
Ынн'ъэм ванэван, ытръэч гэрмэвлин. Лыгъумыльинныльу гэнъэтлин, нак'ам тан'этъо гъомтаннынлен.
Ынкъам э'гычга ивнин:
— Таам вынэ, энмэч мынмыгыт ынкъам мынугыт!	Нылгигйинрэк'ин э'гычгын! А'к'аннык'айына-ым ивнин
ытлён:
— Вынэ эвыр! Эченур-ым ынанкэн мымэчгынтэвык, к'элюк' лыгэн мулвык.
— Ээй, вынэ к'ыгынтэвыльэт!
Гынтэквъи А'к'аннык'ай. Аны гэркылельэтлин э'гычга! Аны гэйъэтылелинэт! А'к'аннык'айына-ым ы'ръэ ванэван ныпэлянэн. Ынкы пытляк' мэтчымче рылейгут нинэнтык'ин. Ынрак' э'гычгын нылгинимпэк'ин. А'к'аннык'айына-ым, к'ытлыги, эквэнмыйн'эты нинэнльэтэтк'ин.
К'ынвэр э'гычгын ван'эйпын'н'ой:
— Аны, ев-ев! Нак'ам нивигыт: «Матчымчагты трэгынтэквъэ!»
— К'ун эк'ылпэ к'энайъоркын!
Ынк'о энмык пыкэрын'н'огъат. Лыгэн эвыр пыкиринэн'у. А'к'аннык'ай гэпин'кулин энмэпы. Эвыр э'гин'ын э'птэ. Нак'ам энмээм вээмык ыпэ вальын. А'к'аннык'ай вэтчата ваамрочын'кы и'ргьи. И'ны-ым, лыгэн к'ынур кыргытъол, эрэтгъи. Ынкъам гагыткамчатколен. Чама лыгэн ы'ттъымыт гэмчеткулинэт ивтыл ирык, мин'кыри к'ун нылгиниквык'ин энмычгын.
Аны гэк'улильыръулин и'ны:
— И-и-ик а'мын, нылгэнэнанъымн'ычвынавэгыт! Иа'м инэтэмъюн'гъи?!
—Иик, вынэ! Иа'м-ым а'мын ытля гымнин тымын?
Ынкъам ынк'эната гымнан ытля тыйилюркын.
— Ээй, вынэ к'ытльаелёгэ! Анык'ун, мытумгъэйн'эвыткук!
— Вынэ лыгэн к'ытумгъэйн'эвыткуркын!
Люур, энмыгэн'кы рылтэлытвама, к'ъолягъэ... Нэмык'эй А'к'аннык'айына э'йн'эвнинэт тумгу мэлёталгын ынкъам эмчьачокалгын.
Люур пыкэтчагъэ э'гъё нылгинымкык'ин... Ынкы рылтэлыльын э'гычгын нивк'ин пыкэтльэты:
— Н'отк'эн к'оран'ы а'тав мынранмын'гъан! Янор рарачвыгн'ытык, ынк'ор-ым рэтэйкэвн'ытык! Эвыр рэнрулылтэвн'ыткы, лыгэн ынкы тымъёлк'ыл! Ынкъам чама


С. 137

имымин'кыри рытъёлк'ыл, рытавэмэнн'атъёлк'ыл рээн! Валёмтык!
— Ии, мытвалём!
Люур ыныкы гэпкитлинэт тумгу лымн'э амалван' вальыт гынникыт чама галгат: кэйн'ыт, умк'эт, рик'укэт, челгырэк'окат, к'эпэрти, йильэт, пипик'ылгыт, к'ан'олгык'агтэ, йъаяк'ыт.
Ынкъам люур вай пыкиттылегъи ыннэн кырын'айн'ын, ытлён нылгинымэйын'к'ин. Ынин нынны — Матачьыгрын'айн'ын. Нак'ам к'оравытрыйн'ын ытръэч к'ынур ы'ттъин гыткат. Итык, ымъым ален'гыргылен, чама гарыннылен. Лен'гырга ымы тиркытир нинэйпык'ин... А'к'аннык'ай вачак' ванэван ыныкы найылгавын. Нак'ам ынин тумгыт ытръэч н'ирэк'.
Ивнинэт тъымымчаткоэ'гычга:
— Таам вынэ, энмэч к'эквэтгытык рачвын'ынвэты!
— Ээ! — нык'олельатчак'энат. Ынк'о эквэтръугъэт...
Аны, пипик'ылгык'эйгинив еп турэквэтэ вэнвыёлгычыко гэнъэтръулинэт, чымк'ык-ым въэйгин'этръугъэт. Аны нылек'инэт рачвын'ыльыт!
Ынк'эн Матачьыгрын'айн'ын, тан'эвытлен'гыргыльын, тан'вэнъым ныйык'ык'ин турэквэтэ кытгынтатык. Лыгэн ынин ытръэч тан'ампэк'ывъял нывытрэтк'ин. Нак'ам увик ванэван нывытрэтгъэн.
Вынэ лыгэыяагты нылек'инэт! Аны, н'энри тыляма, чымк'ык гапэчайвытколенат гынникыт, н'ан мъаянвыт лымн'эвыр эмпаянвыт. Вынэ к'эйвэ кан'олгык'айынтэ нырэкытвыленн'ык'инэт, э'квырга нылвавк'энат. Ынк'о н'оон энмэч каврантатын'огъат.
Ивнинэт А'к'аннык'айына тумгыт:
— Ик, вынэ, а'тав мынрайъон'гъан Матачьыгрын'айн'ын, вэнынкы вэнъым ы'нпэчайвымык!
— Иик, вынэ, а'тав! — ночыткок'энат н'ирэк' тумгык'эгти.
Ынк'о лыгэн въарэвытгэн'кы нъэлгъэт мэлёталгык'ай ынкъам эмчьачокалгын. Ынн'ин нылек'инэт въарэвытгэн'кы А'к'аннык'айына. Вынэ нылгэйык'ытчок'энат. Тан'этъо йык'ын' нылек'инэт Матачьыгран'айн'ына.
Аны ыныкит гитэк А'к'аннык'ай волвакы, лыгэн к'ынур гыргол нъэвытлытвак'эн. Ынк'о найъогъан Матачьыгрын'айн'ын. Ынкы к'ынур лыгэн вылтыйъёлыко нъэлгъэт

С. 138

Алымы нылгитэнтымгэтк'ин. Ытръэч ынк'эн Матачьыгрын'айн'ына нэнанвылтывъялыръовк'эн. Ынк'о ивнинэт А'к'аннык'айына тумгыт:
— Вынэ а'тав мынрагалян'гъан Матачьыгрын'айн'ын!
— Э'тки вай вылтывыялчыко мытытваркын! —к'олентогъэ эмчьачокалгын.
— Китъам к'ун гымык въарэгэн'кы к'ынъэлги ынкъам виин к'илкымъетги!      Эвыр ралвавыркын, гымык к'инэнрэтги.
Гым-ым Ак'к'аннык'айына янотгыткавъарэгэн'кы тырэнъэлгъэ!—иквъи мэлёталгык'ай,— ынан Матачьыгран'айн'ын галяк лыгэн эвыр рэтымгэвы!
Лыгэн н'ан тумгэк'эгти ынн'ин итгъэт.
Аны н'ан А'к'аннык'ай пытк'ыйык'ын' гэнъэтлин! Волвакы гитэк — лыгэн к'ынур гырголята агытканэлёка нырин'эмъетк'ин. Рин'этэ и'ннук'эгти, аатгыртэ, к'энъевыт нэнармагтык'энат. Н'эгти к'онъыск'агта нинэнтык'инэт.
Авынъэрагты люур тымгэквъи. Мэлёталгын лылепгъи, таалгылятгъэ ынкъам к'олентогъэ:
— Гок, Матачьыгрын'айн'ын пэлятгъэ!
Матачьыгран'айн'ын к'ынвэр ынран' тылян'н'огъэ, елычгын элгэк'атычгатгъэ. К'ол и'ннук'эй ы'ск'агтыма и'гнэтгъи, лываквъэ лымн'э к'утык — этъым, ватгъэ.
А'к'аннык'ай-ым гэтумгэ ныпкиттылек'ин энрэтвикэ. Ытръэч пыкэрын'н'ок мачынран' нъэлгъи, и'тын вэтлякы рытчынин.
Ымыльо гынникыт, рыпэт ымы умк'эт ынкъам кэйн'ыт, нивк'инэт: «А'мын како, тан'пэрагты и'рэмъетыркын, нак'ам чикэпэн'ъивэткыльин!»
Ивнинэт тъымымчаткоэ'гычга:
— Вынэ ынръам к'ытэйкэквытык!
— Эк, итык-ым мытпэчайвынат, кита ынрак'-ым мынрэнрулылтэвн'ынэт! — ивнинэт тумгык'эгти А'к'аннык'айына.
Янор пэнрыткогъат и'гыт, к'эпэрти, рик'укэт, челгырэк'окат — ытри-ым к'ун ынанмыкычьыт. Вынэ колё А'к'аннык'айына эймэвыльыт рынна нинэнинтыткуйвык' инэт, нэнананк'ытрайвык'энат! Ыннэн к'апарчын'ын яален'к'ачайпы нывинвэймэвк'ин. Ытръэч мэлёталгын к'улильыръугъи:
— Рай-рай, яалейпы к'апарчын'ын!

С. 139

Ы'ск'агтыльын к'апарчын'ын А'к'аннык'айына аатгыргык рымагты рынна рирэннин. Йильэт-ым имчьэчукэтэ гэмилютэтэ нынмыткок'энат.
Вынэ-ым ынк'оры пэнрыткогъат умк'эт. Тайкавын рыпэт амк'эвъяча гэйын'эръулин, ы'льыл мэчуйн'э гэнъэтлин.
Ы'ттъыёляйпы пэнрыткольыт А'к'аннык'айына лыгэн нэнавэтъатъевык'энат, яален'к'ачкэнат-— нинъэптивык'инэт. Мэлёталгын ынкъам эмчьачокалгын нэмык'эй нылгивинрэтк'инэт. Мэлёталгын ныпэк'эттатк'эн пэнрыткольэн гыткагэн'эты — умк'ы-ым амйык'ытчота нъигнэтк'ин ынкъам левтэ нирк'ин, лыгэн эвыр ныкэгытрэтк'ин.
Имчьэчукэтэ, ы'ск'агтатык лявтыткынэты, нинэвэгылкуйвык'инэт лыляйпы. Илкыльыт умк'эт эмъэк'элин'э ныгынтэвръук'инэт тымн'эмэн'кырэ. К'ынвэр амынан нъэлгъи анмыка кайн'ин'ын.
Иквъи эмчьачокалгын:
—  Гымнан кита мыпэнрын кайн'ин'ын!
—  Вынэ эвыр! —нэночк'эн А'к'аннык'айына. Гапэнрылен имчьэчукэтэ кайн'ин'ын. Имчьэчукэк'эй-ым н'ан нылгиныйъэпин'кук'ин. Лыгэн нинэпин'куйвык'ин имчьэчукэк'эе лымыикыри. К'ол нинэнтык'ин нэнантымн'эвк'эн  имчьэчукэк'эй кэйн'э. Люур вай, тан'гэмо лыгнин рылыльын йыкыргычыкогты. Ынк'о кайн'ык'алялвынчыкогты гатлылен эмчьачокалгык'ай.
Нивк'ин кэйн'ын:
—  Ынръак вай, э'митлё-о-н?
Ынк'о лыгэн эвыр тъылкамагральатын'н'ой кайн'ин'ын: «И-ии-кы-ы-кка-а!»  Нак'ам нылгэвытрыкавралыльатк'эн кайн'ин'ын тэн'эмтъыле. Ынк'о вай, к'ынвэр,въэчгатгъэ.
Н'ытогъэ имчьэчукэк'эй. Нымн'ылтэлк'эн А'к'аннык'айына, нивк'ин:
— Гым н'энрилы гэрэск'ивигым ынкъам эчги тырэск'ивык ынкачыкогты, аны, тылгэк'амэтвальатык ынкы! Лыгэн к'элелвынчыку тык'амэтвальатык, ынкъам ынк'эната тотгынмыгъан.
Иквъи А'к'аннык'ай:
—  Ынн'атал-ым гыт вэлынкык'унэйгыт, лымн'ъэм нылгэнымайын'к'эначгын тымын! Ээ, ынрак'-ым к'утти нъэлгъэт анмыткока!
Кан'олгык'ай вынэ чит гатапоочгылен А'к'аннык'айына

С. 140

А'к'аннык'айына еп гыргол рэлынкавравъёнэн. Ынк'о тан'ымыльо тымыткойвынэнат. Пипик'ылгык'эгти лыгэн тэнтиск'утэ нэнанмыткок'энат. Лымн'э рик'укэт ынкъам к'утти гынникыт. Тан'ымыльо тымыткойвынэнат гынникгинив, нъэлгъи ытръэч тъымымчаткоэ'гычгын энмигчирэвкэ.
Йъонэн А'к'аннык'айына э'гычгын:
—  Ээ, а'мын-ым н'ирэмури мытынъэл вэтгавкы! Ин'к'ун-ым иа'м ытлён тымын ытля ёо'мачы? Нак'ам лыгэн тылгитэвиминн'ыльэтык ынкы ёо'йн'ык! Ынкъам ынкэкин еп антыяатка тынтыркын гынин рытавэмэнн'атгыргын! Валёмыркын, тытльэгычгэгыт?
Авъеткынка вагъэ э'гычгын, мин'кыри к'ун галгэайылгавлен.
Ганн'энайпылен э'тки А'к'аннык'ай:
— Рэк'ын-ым нивигыт? Этъым эмк'ынгивик ытръэч нырэчьэнн'игым? Ынн'ъэм ванэван! Ытръэч нырэрмэвн'игым тан'амгыныкы!
Ынк'о лыгэн ынкы пилгытэнтинин ынкъам рилгыпэтэ тымнэн э'гычгын А'к'аннык'айына. Ынк'о ивнинэт тумгык'эгти:
— Вынэ, ынрак'-ым игыр нымэльэв мытранымытван'н'о! Вэлынкык'унэтури, винрэттык!

С. 141

Э'гъё

Энмэн гатваленат нирэк’  и’гыт —к’ликъины ынкъам н'эвъины. Ытри гэн'эвъэнэ гатваленат. Ытри гатваленат нытутйик'инэт. Ынк'о вай гыроръон'н'ок йытонэнат н'авъэгин'а к'эйъигык'эгти. Мэйн'этгъэт и'гык'эгти. Нэмэ к'утти у'рэтгъэт. Мыкэтгъэт и'гыт, Ынк'эн-ым энмэн э'гъё.
Мэйн'этръугъэт и'гык'эйгинив. Ынкы-ым ытлыгык рээн нылейвык'инэт. Ытлыгэ нинэнинъэйвык'инэт тан'к'онпы. Тан'к'онпы гамганотайпы нылейвык'инэт. Энмэч к'олечавчывак нытэгинн'этк'инэт н'элвылекы.
К'ол лыгэн'ъочьык'ай ныяанранымытвак'эн. Вэчьым ынин гатваленат амн'ырооткэн моок'ор ынкъам ытръэч ыннэн н'авпээчвак.
Вай ынк'эн еп лыгэыяа льунин н'элвыльык'эй ытлыгъигэ. Ивнин эккэмкын:
— Ик, аны вай вэнъым нымкык'ин вайын'к'эн н'элвыл! Вынэ вайын'к'эн майн'ычавчыв, мынпэнрын н'элвыл! Эченур к'ынмыгыткы эмчымк'ык!
Тан'ымыльо нанмытконат моок'аат. Ытръэч тэн'ыннэнчьэк'эй ычвэк'к'эй гынугъи. Орвырэлык камлелы ычвэк'к'эй нытлепыткук'ин, тылвамынан гынугъи. А'тав ынкы орвырэлык камлелы ляйвын'н'ой, эвыр орвырэлчыкойпы.
Этынвык'агтэ нытэргатк'энат, к'орагты гылёта. Нак’ам тан'этъо ычвак'аеты ныейвэчетк'инэт, чама ынк'эната нытэргыръок'энат.
Ынкы ганымытваленат ытлыгын, ытля ынкъам н'ырак' эккэт, н'ирэк' чакэттыт.

С. 142

Э'гъё-ым гэквэтлин к'оленымэты. Ынкы лыгэмайн'ычавчыв. Ивнинэт эккэт ытлыгъигэ:
— Иик, а'мын-ым нэмэ н'утку мынтэгинн'эт, мин'кыри к'ун э'тки н'отк'эн чавчыв, н'ъочьэты нытэрмэчьын'к'ин. Чама ынинэт нымытватомгыт лыгъаткэвма нык'амэтвак'энат — лыгитъэръэв нинэйылк'ин н'ъочьэты тэйн'эт. Чама к'аагты кыннытармачьын'к'эн. Вэты-к'ун к'ык'итпыльэтгытык н'элвыл тымыткок! Валёмтык?
— Ии!
— Ээ, энмэч к'эквэтгытык!
Ынк'о эквэтгъэт. Аны напэнрын н'алвыльыйн'ын! Вынэ на-а-лгэнмыткогъан лыгэн эвыр ынкэк'эй! Лыгэн-к'ун рыпэт мачымыльо, ынн'атал-ым вэчы гэтчылин н'элвыл. Нак'ам лыгэн галгэтымн'энмытколен н'элвыл...
Ынк'о к'ытгъи ытлыгэты э'гъё. Иквъэт:
— Ытлён тан'вэчы мытылгэнмыткон н'элвыл.
— Вынэ ынн'ин, ытлён тэкэм ынн'ин! Ынанъым иа'м кытъаткэн’ чавчыв!     Ынрак'-ым айвэкэн н'ъочьык'ай ытлён ымэн этъым чавчывавыркын.
— Ако, элымн'э! —эккэт ночыткок'энат.
— Ээ, вынэ мынэквэт рымагтэты!
Эквэтгъэт лыгэн н'анк'эн к'оленотагты.
Ынрак' ынк'эн н'ъочьык'ай тан'вэнъымлен. Янор элек гыръогъэ н'авпээчвак'к'ай, н'эмк'ынгивик нымкэттылек'ин н'элвыл. К'ынвэр эвыр; вай лыгэмкатычгатгъэ н'элвыл.
Ынк'эн-ым н'ан чит пэчгычавчывайн'ын тан'вэчы ган'ъотвэлен. Лыгэн гэлгитъэттывик'ээтлин н'элвыльык'эй. Энмэч-ым мэчемлейвыткутэ гэнъэтлин пэчгычавчывайн'ын.
Ынк'эн-ым чит н'ъочьык'ай, н'ан чавчывавыльын. Ынк'энына гэлгиривлыльэтлин н'ъочьын гамганымнымгыпы ынкъам ынык рээн нынымытвак'энат. Ынн'атал-ым нымэльэв нинэйылк'ин тайн'атгыргын н'ъочьычавчывата. Ынкъам нынну нэлгын ынк'энырык чавчывак вальа —энмэн Н'ъочавчыв.
Иа'м ынк'эн нынну гэлгылин? Мин'кыри к'ун ытлён ганымытвален лыгэвэлн'ъочьык'аё ынкъам гачавчывавлен кытавэтывак'. Ынкъам ынк'эната гэтэныннын'лин Н'ъочавчыв. Нэргавк'эн Н'ъочавчыв:
— Игыр-ым ынрак' н'ъочьыморэ нымэльэв мытранымытван’н’о,

С. 143

минкыри к'ун тэнчынит-ым мытчавчывав! — нинивк'инэт ынан турыпкитльэт н'ъочьык'агтэ. Ымы тури к'ынур авынральо ритыркынинтык. Ынн'э ивкэ: «Ы'мн'ан, Н'ъочавчыван н'элвыл!»
Ынк'о нымытван'н'огъат тэгнымэльэв. Тан'ымыльо н'ъочьыт, ынык нымытвальыт, тумгыльэтвылгэ нынымытвак'энат. Ынкъам гамган'ъоча ы'лгу нылгык'ин Н'ъочавчыв.
Э'гъё-ым нэмэ к'улинымык пыкиргъи. Ынрак' ынк'эн чавчыв нылгинытэн'к'ин.
Нэмэ ивнинэт ытлыгэ эккэт:
— А'мын-ым ытлён, нэмэ а'тав н'утку мынрэтэгинн'энн'ы, мин'кыри к'ун нэмэ уйн'э мытынъэл этэйн'эткэ. Нак'ам рэк'э мынтэйн'эт игыр? Опопы а'тав н'утку мынтэгинн'эт. Ытлён ытръэч вэтык'ун к'ытэминн'ычьэтгытык тэгинн'этык! Вай-ым вай, анык'ун мивтык, мин'кыри рэтэгинн'энн'ытык. Вайын'к'эн н'элвыл ытлён кынныкытгэмк'эн, тан'амалва вальын ынкы к'оран'ы варкын.
— Элымн'э, мэй!
— Иик, ытлён тивыркынитык, эккэтури! Вэтык'ун тэн'ынн'э эгйинрэкэ!
— Ээй!—тан'ачгыта ивръугъэт.
— Н'энку варкын к'ол к'оран'ы йъарат кынныкытгэмк'эн. Ынк'эн ыныкит ранмын'ыткы, ытлён а'ткэвма ратвантык эвыр ымыльо мури к'ырым мынъегтэл. Ынк'эн 'к'оран'ы — вагыргык'ор, митъэлыги ымы вылтык'аачыко нывытрэтк'ин, лыгэн к'ун ынанмайн'ъалянточьын. Нак'ам элгар — тэгнылгык'ин. Ынинэт рынныт тан'аврыкыльэнат. Ынкъам лыгэмайн'ырынныльын. Ы'мто, валёмтык, нэнэнэт?
— Ии! Мытвалём!
— Ээ, энмэч а'тав к'эквэтгытык.
Эквэтгъи э'гъё. А'мын-ым ытлён напэнрын н'алвыльин'ын! Тан'амъак'аянвык'агтэ нанмынат. Итык, тан'ымыльэты лыгэчьыльын н'элвыл.
Ыннэн и'ны ынкы гатымн'эвлен. Ынк'о к'ытгъэт ытлыгэты.
— Ы'мто, тымыткы?
— Ии!
—Тъэр мэвын?
— Вынэ ытръэч ыннанмытлын'эн!

С. 144

— Ако, ытлён тэкэм ынн'ин. Тэгмэчынкы ытлён! Ынръа вай-ым э'ми к'ол?
— К'ун еп пэнрыткотыляма мытынтымн'эвын.
— Ако, элымн'э! Ынрак'-ым мин'кы вагъэ?
— К'оон'! Нак'ам люнльутэ мытынтын, мин'кыри к'ытыльын.
— Ако-како, тыттэн'эт! Лен'ытэк'-ым вэлеркылей мин'кыри вальык'айык.
Нылгэкапчачавк'эн ытлыгын э'гъё.
— Вынэ китак'ун, а'тав эк'ылпэ к'ылк'ыриргыткы!
— Ээй!
Эквэтръугъэт нэмэ. Аны гэнарэрленат тан'ъотчой льук натан'ылвавын. К'ынвэр эквэтгъэт панэнагты.
— Ы'мто, э'ми?
— Вынэ уйн'э!
— Ако-како, элымн'э уйн'э! Тыттэн'эт вэрин! Ынръа лыгимин'кыри к'ытгъи? Китак'ун, а'тав опопы н'утку к'эйык'ынук'эй мынъатчамык!
—  Вынэ эвыр лыгэн!
Ынкы нъатчак'энат. К'эйык'ынук'эй а'тчагъат-ым  - люур вай пыкиргъи, галгомръольатлен... Лыгзн эвыр пыкиринэн'у эргавыльатгъэ, вэтгавчетыльатгъэ:
—  Уу, како мэй, а'мын эты тымчытвэгъак чама тэрмэвык!
— Мин'къым гатвачгатэгыт! — галганн'энайпылен ытлыгын.
— К'ун тургин тывъё тынмын.
—  Ако мэй! А'мын, алымы тивтык — вэтык'ун ынн'э ынк'эн анмыка! Ытлён иа'м к'ун авалёмка гитигыт?
—  К'эйвэ к'ун гавалёмэгым, ытръэч к'ун гантыяатлен.
Вынэ нылгайылгавк'эн а'ткэвма тэгинн'ыльын и'ны. Энмэч нытэргывэтгавк'эн, ытлыгэ амк'ынымн'ылёк:
—  Иик, ытлён ымэн, тумгык'эгтури, а'ткэвма мытытва! Ытлён ымэн, вай-ым к'ырым мынъегтэл! Вынэ а'тав мынтантэнмын'ат, мынгынтэв, мин'кыри к'ун лымн'э а'к'аягталы мытынъэл!
Ынк'о ивнинэт:
—  Гынончывэ мынынлин э'гъё. К'ол чывипыт ытльайпы нытвагъан, к'ол-ым а'тав гымыкайпы.
Ынк'о нэмэ ивнинэт:
— Лыгэн тури н'анк'эн тымн'энотагты к'ыгынтэвыльэтгытык,

С. 145

этъоонмыл эвыр ринъэтэнн'ытык. Ытлён чит мури а'ткэвма иткэ мынъинмык, эккэтури, талвапалк'аттагнэты мынъыегтэл. Чама чит тан'ымыльо яалтын'аратэты ынн'ин нъытван э'гъё. Вай, к'ынур мури. Игыр-ым мури а'ткэвма энмэч мытинмык, энмэч-ым к'ырым лымн'э ынн'ин вальын нытван яалтын'аратэты э'гъё. Энмэч тылвъэткин'ыт ратваръон'ыт э'гъёгэнэв! Лыгэн лыгэтымн'энн'эн ратагэнн'ыльатын'он'ыт н'элвылекы ынкъам егтэтлекы. Валёмтык, нэнэнэт?
— Ии, — лыгимэрынрэ ночыткок'энат.
Тан'ымыльо гэпыннэвръулинэт ытръэч ынк'эн э'к'этэгинн'ыльын тэнлымынкыри ныльутлепыльэтк'ин. Энмэч нымэрэнток'энат чымк'ык. Ытлёнайн'ын-ым ванэван.
Ынк'о ивнинэт эккэт ытлыгъигэ:
— Вынэ, нэнэнэт, а'тав мынвъэпэнрымык энмэч. Таам, а'тав мынэквэт вынэ!
К'утръугъэт тан'авынъанк'атэты, нак'ам нытэргыръок'энат. Ынкъам н'ан нык'ъоляк'энат, к'ынур тэргыльыт. Галгэглёленат ченэтпымытвагыргэты...
Эквэтръугъэт амъянра— к'утти ытлыгэпы, к'утти-ым ытльайпы. Тагэнн'ыльин'ын-ым ытльайпы вагъэ. Аны гэгынтэвыльэтлинэт лыгэн нотагты! Тан'к'онпы гэлельэтлинэт.
Люур вай тан'авынтыляльатэты пыкирвылгыгъэт ярак, н'ан н'алвыльынмыёк чавчывак.
Ынкы лыгэн эвыр въиткугъэт ыргынанчик'ай... Тан'ымыльо гэвъиткулинэт, ымы ыннэн люн'ъегтэле.
Аны ынк'эн чавчыв гэк'ылгилюлин к'орагты, вагыргык'орагты! Ынк'о нивк'ин:
— Вынэ мачынан! Ынан-ым ынк'энына пууръу ратвагъа элвэльин.
Ытлён-ым, ынк'эн чавчыв, нылгинытэн'к'ин н'ъочьэты, гамган'ъочьык'ай нымэльэв нинэнтэйн'этк'ин. Ынк'о ытри нымытван'н'огъат пэнинэмил, ымы а'к'ан' люгнъэле.
Ынк'энат и'гыт нымэлк'инэт. Игыркин-ым, лыгэн к'оран'ы льоо натымн'энмыткойвыркын э'гъёта. Ынрак'-ым а'тав нивк'ин э'гъён
ытлыгын: «Ытлён яалтын'аратэты а'ткэвма ратвагъа э'гъё».
Игыр-ым вай, э'гъёкэн ытлыгыт, лыгэн нэнэнэт мэйн'этык, ытлыгыт нынрултэтк'инэт ынкъам к'увчикычьу нынъэлк'инэт,

С. 146

Ныпытлин'к'ин ейвэлк'эй

Энмэн, ынк'эн гатвален Мэчигмэльын. Ынинэт чит тъэркинэт к'орат гатваленат. Эмиткэтэ гэнымкэвлинэт чавчывайпы. Энмэн ынк'эн эрмэчьын ымыльорык айылго нылгык'ин. Ынкъам эмиткэтэ гагаймычьавлен. Лыгэн вытрын' к'онпы нытвак'эн. Ымын' ынин мигчитльэт гатваленат.
Ынкъам к'олечавчывак ейвэлк'эй нытвак'эн н'эвмиргык'эйык ымын' миргык'эйык рээн. Ынкыри тын'ивынинэт мигчитльэт эрмэчьэ. Ынк'энат лыгэн'ъочьо гатваленат. К'ытлыги, ынк'эн ейвэлк'эй пытк'ылым нэрмэк'ин, нак'ам винвэкин.
Люур пыкиргъэт мигчитльэмкын. Ынпыначгык'ая пынлёнэнат:
— Рэк'ыркынитык?
Люур к'ол иквъи:
— Нэмэ эрмэчьэ нэнн'ивымык.
Пынлёнэнат:
— Рак'эты?
— К'орагты.
Ыргин ытръэч мытлын'эн к'орат гатваленат. Ынпычачгык'ая ивнин:

С. 147

— Чик'к'ырым! Мачынан нармайпыгъан, мачынан ы'нынмыткомык! К'иквыткы ынн'ин!
Люур к'ол иквъи:
— Вынэ мури наранмыткомык, уйн'э вальыморэ. Вэлер мытлын'эн мынынрагтатын к'орат.
Ынпыначгык'ая ивнин:
— Вынэ мургин ытръэч мытлын'эн к'орат варкыт. Аръаля к'ырым мылпынрытык! Мачынан ныетын ынанчинит! К'иквыткы ынн'ин! Ваа!
Эквэтгъэт мичгитльэт. Ынпыначгык'ая ивнин ейвэл.
— Ытлён гыт ытръэч гыллик'эву итыркын гымык, к'ырым к'ывирин'ыткуги эрмэчьэ энэвнаёморэ к'ората!
Люур ейвэлк'эй иквъи: «К'ырым итык мури ы'нк'ораэнэвнамык. Мэчынкы тырэнтэйкэвн'ын».
Люур эргатык волк'ытвэгты ининигъэт. Нъэмэтк'ин эрмэчьын орвыткынык. Иквъи ынпыначгык'ай:
— Вынэ н'отын' етгъи эрмэчьын! А'тав к'ытэнмаквэ!
Ейвэлк'эй тэнмаквъэ. Пыкиргъэт, эрмэчьын э'мэтэ нынтык'ин. Иквъи эрмэчьын:
— Э'ми к'орат тургин? К'оро к'инэйылгытык, эк'ылпэ вынэ!
Ынпыначгык'ай иквъи:
— Чик'к'ырым мыйылгыт, к'эйвэ эрмэчьу ритгъэ!
Люур армайпыгъэ, к'утгъи орвэпы. Эчги ынпыначгык'ай пириркынин, люур ейвэлк'эй н'ытоск'ычатгъэ. Ивнин:
— Ынръам рырэк'эвыркын?
Эрмэчьэ ынръам ейвэлк'эй пэнрынэн. Аны ымъылён'эт гэтэйкэвлинэт, к'ынвэр вулк'ытвигъи. Тэркырама эрмэчьин мынгык'ач мыленин. Вэнлыги ынн'ин нылек'инэт. Ынръам к'ачакэн мыленин мынгылгын. Эрмэчьын иквъи:
—А'мын ратанн'авн'эн! Ынан к'ората мылпынрытык!
— Вынэ, итык амк'ората тъэркин!
— Ынан чама нэлгэ.
— Вынэ, тъэркин!
— Чама ынпычьын н'ээкык н'эвъэну к'ылгыгын.
— Вынэ, тъэркин!
— Ынан гымык эрму к'ынъэлги.
— Ии, эрму тритгъэ гым гынык. Энмэч н'отк'энат ынпыначгык'агтэ мыривлынэт.
Ытръэч лымн'ыл. Ынн'ин вальыт тэленъепкинэт эрмэчьыт.

С. 148

Акэркык'лявылтэ, а'к'энмыгточын'кы нымытвальыт

Нынымытвакэнат н ыраргарэ — ытлыгын, н'эвъэн ынкъам н'ирэк' эккэт. Аны эккэрык ылвылю нылгэнмык'эн. К'олетъылё нэмэ нычейвыткук'инэт.
К'ол итгъэт, эчги эквээркыт, иквъи ытлыгын:
— Эченур ынн'э элк'ыткэ н'оонрэлы, н'эйык рымагтэты.
Ынк'оры эквэтгъэт. Н'инчьэн иквъи:
— Кита мынылк'ынмык.
Ынпычьын иквъи:
— Аны ынн'э, мынрагтымык!
— К'ун мынъёпатынат, ръэнутэт ынкы варкыт! — иквъи ытлен'и.
К'ынвэр валёмгъэ ынээльын. К'ытгъэт. Аны гэлелинэт! К'ынвэр, люур нэльунэт вээмык к'ача акэркык'лявылтэ... Ытленъютэ ивнин ынээльын:
— Кита мынылк'эгнэвынэт!
— Аны ынн'э! Лыгэнитык мури наранмымык, — иквъи ынээльын.
— Аны к'ырым, йъэлыги ытри мытранмын'ынат, — иквъи ытлен'и.

С. 149

— Аны мытрэнвэнн'ынэт ынкъам нарапэнрымык! — иквъи ынээльын.
— Аны ынан мынгынтэв! — иквъи ытлен'и.
К'ынвэр, валёмгъэ ынкъам нэлк'эгнэвынэт. Ынкъам гынтэквъэт. Люур ырык ы'ттъыёча к'утгъэт акэркык'лявылтэ. Ынкъам намн'ылёнат:
— Иа'м чит рэк'э вылгыпыткотык, нак'ам ымы пэглягъэ?
Лыгэн авъеткынка нытвак'энат.
— Лен'ытэк', чит тымыткоркынэтык? — нэмэ пынлёнэнат акэркык'лявыля.
Нэмэ лыгэн ванэван ы'нтатлын'ынат. К'ынвэр иквъи акэркык'лявыл:
— Таам, мынрагтымык морыкы ымыльо н'ирэтури ымы мури!
Ынээльын иквъи:
— Вынэ, энмэч мури мытрарагтыгъа. К'ырым торыкы мынылк'ынмык, мин'кыри к'ун ытлыгыт варкыт.
— Вынэ, вэнлыги мынэквэт морыкы, мин'кыри к'ун чит тымыткоркынэтык!    — иквъи армайпэты акэркык'лявыл.
К'ынвэр валёмгъат. К'ытгъэт н'ыраргарэ. Пыкиргъэт. Эвын а'к'энмыгточын'кы нытвак'энат, лыгэн уйн'э аярака.
— А'мын-ым мынпойгыльат! — иквъи акэркык'лявыл.
Ынк'энат-ым н'ирэргэри нымлык'энат, йъарат ытлен'и нылгэнымлык'эн.
А'мын-ым валёмгъат пойгыльатык. Торымгогъат янор лыгэн вэтгыск'ык, ынк'о а'к'энмыгточын'кы. Ынк'о аны о'тчой гапойгыльатленат! К'ынвэр ынээльын тымнэн акэркык'лявыля. Ынкъам виин паагъат пойгыльатык. Нэмэ к'олетъылё иквъи акэркык'лявыл:
— Лым вынэ мынпойгыльат, чен'эр гыт э'птэ мынмыгыт!
— Вынэ к'энанмыгэ, йъарат этлы ынээльымил атвакыльэгым. Энмэч мынпойгыльаркын! — иквъи тымъёнэн ытлен'и.
Ынк'о тэнмаквъат пойгыльатык а'к'энмыгточын'кы. Пэнрыйгот итгъи акэркык'лявыл. Ынк'о пэнрынэн к'лявыля. Торымгогъат пойгыльатык.
Аны о'тчой гапойгыльатленат! Энмэч н'ирэк' ы'лён'эттэ галягъат. Н'ырок'ав эргыръогъэ. Ынкъам эчги волк'ытвэн'н'огъэ,

С. 150

люур акэркык'лявыл кувлыткульэтгъи... К'ытлыги пилгык гитлин. Ынк'о рагтыгъэ ытлен'и.
Пыкиргъи ярак. Ивнин ытлыгэ:
— Э'мъим тумгытум гынин, мин'кы пэлягъан?
Эккэтэ ивнин:
— Вынэ н'ан н'эйык рымагтэты гэлк'ынмури ынкъам ынкы гымнин ынээльын нанмыгъан.
Ынк'о амынан чайвыткон'н'огъэ.

С. 151

Тымн'эвыльын ёо'кы

Энмэн ытлён нылгэеа’тк’эн, к’лявыл чейвыткугъи. Гапылмыръолен, тымн'эквъэ... Люур кайн'ыран льунин. Ивнин кэйн'э:
— Нырэк'игыт?
— Вынэ чейвыткульигым тытымн'эквъак.
Ивнин кэйн'э:
— Вынэ к'ыетги, к'ырэги! К'ык'амэтвагэ!
Тэк'эмэн'гъи. К'амэтваплыткок, ивнин кэйн'э:
—	К'ыйылк'этги! Ымы гым трэйылк'этгъэ. Эвыр рэгытъэвыркын, лыгэн оттин'а к'энаркыплыркын. Ыныкит лыгэн рыйиткутэ ринэныгъеквъэ, лыгэн трапэнрынтык, трэнунтык!
— Иквъи: «Ии!»
Лыгэн йылк'этгъи. Кыеквъи к'лявыл, гытъеквъи, лыгэн рыйиткунин. Люур кэйн'ын кыеквъи... Иквъи:
— Какомэй! Рэк'э энайъогъэ? Эты лыгэн трататкынъегыт!
Ёрок гролмакы кычечьивынин. Пэн'ъивэтгъи кэйн'ын, иквъи:
— А'мын, какомэй, аалёмкыльэгыт ивкы! К'ынвэр ытлён тынмыркынэгыт! Ымэр игыр к'ывалёмгэ! Ыныкит авалёмка ритгъэ, транмыгыт! Ымэр к'ывалёмгэ игыр!
К'ол итгъи рыгъевнин, ивнин:
— К'ыгъекви! Мыныгъевмык!
Гэмэлетлин. Люур н'ытогъэ — эвын гэлеръулин...
Рагтыгъэ. Ярагты пыкиргьи. Ярак нивын:
— Мин'кы нытвайгыт?
— Н'оонко, ыяан'. Кайн'ырачыко нытвайгым.

С. 152

Тиркынпын'эв

Нынымытвак’энат ынпыначгык’ай, ынпыначгык'аен н'эвъэн эвыр ынкъам ыргин н'ээкык гэнэнэнэлин — энмэч н'инк'эйк'эй, ытръэч еп ныппылюк'инэк'эй нэнэнэк'эй. Ытри н'ъочьык'аё ганымытваленат.
К'ол итгъи ынк'эн н'эвыск'эт гэрэттыннэн'лин. Нак'ам ынкы эвын вулк'ытвик. Вынэ нылгэёа'тк'эн н'аргынэн, нак'ам вуск'ымчыку...
Ивнинэт н'ээккэтэ:
— Вай-ым тыттыннэркын!
Ытлыгын ынкъам ытльак'ай иквъэт:
— Вынэ ынн'э — ёо'мачы!
— Ытръэч-ым ныкитэ э'чуулгыт рэйыръэнн'ыт.
— Вынэ к'ырым! Ратымн'эквъа ёо'мачы!
К'ынвэр вэнлыги н'ытогъэ н'эвыск'эт. Уйн'э автычгыка н'ытогъэ — амкэргырга, ынрак' э'чуулгын айгыпы рулвынин.

С. 153

Люур рытрилнин э'чуулгын — рылыпляннэн ёо'та. Ынрак' вэлеркылегъи э'чуулгык н'эвыск'эт...
Аны о'тчой гэвэлеркылелин э'чуулгык н'эвыск'эт! А'мын-ым аны нылгэпылмыёа'тк'эн, нак'ам уйн'э автычгыкыльэн райвалявкы гэквэтлин.
Аны гэлгурэтылелин — люур рычгуткугъи ыныгчурмык... Нивк'ин: «Ынрак' ръэнут рыглюркын?» Тэйылин'ыткугъи кэгынмэ — люур рыкээрэвнин ръэнут ынкы... К'ытлыги, ынк'эн гатвален яран'ы. Ынкы рэск'иквъи. Рай авынральыт — рэлку, ёрочыко.
— А-аг, — мэрынрэк'эй иквъэт рэлкульыт.
— А-а,— мэрынрэ нэмык'эй ночыткок'эн н'эвыск'эт.
— Ако мэн'к'окэнайгыт?
Авъеткынка ытлён нытвак'эн, ванэван ночыткогъан. Люур рай вэнвывэтгавын'н'огъат:
— К'ытивыск'иквын гынан.
— Аны к'ырым! Э'тки, юрэк', кэлы...
Ынк'энат гатваленат, к'ытлыги, гэтленъютэ. Ынк'эн ытлен'и нинивк'ин: «К'ытивыск'иквын». Ытлён-ым нъэнк'этк'ин, нивк'ин: «Юрэк', кэлы».
— Аны к'эмтивыск'иквын!
— Аны к'ырым, тайылгавыркын!
Нинэтэнринн'ын'к'ин ынээльэ:
— Ынкъам лыгэн тэвыск'эвъянва н'эвъэну нылгынин.
— Аны к'ырым! Э'тки, юрэк' кэлы...
— Ээй, э'нк'ээркын? Ээ, гымнан-ым, — тивыск'ивнин ынээльэ.
Аны гэлгъилкымлитлин н'эвыск'эт! Ынк'о тивыплыткунин н'эвыск'эт. Ынрак' ынкы о'тчой ганымытвален н'эвыск'эт...
* * *
К'улиэлек ынк'энат ылвагэлен'н'огъат гэтленъютэ. Ынръа вай э'ргынрэвэн рыгыркэвъёон'н'онэн ынинэльин н'эвъэн. Эчги вай нэквэтк'инэт гыннэгн'ыттынвэты, ынрак' ытлён нэквэтк'ин янра н'анк'эн лыгэн амэчгыргэты. Ынк'о волк'ытвэн'н'ок, вытку нэквэтк'ин нэмэ амэчгыргэты. К'ээк'ынук'эй вак, нырагтык'эн — эвын тэн'уйн'э гатвален...
Ынээльэ ивнин:

С. 154
— Иа'м тэн'уйн'э гыт эгынниккэ рагтыркын?
— К'ун ынръа вай, гыннигльук тылвавыркын!
Ынн'ъэм ынк'эн тан'ымъылён'эт нинэнгыркивк'ин
ынинэльин н'эвъэн. Нак'ам ынинэльин н'эвъэн нылгъэнк'этк'ин...
Аны нэмэ к'улиникэк гылвэгилилинэт. Нэмэ ынк'эн ынн'ин итгъи ытлянъёйн'ын. Аны ымъылён'эт гэнгыркивлин н'эвыск'эт! К'ынвэр, гэпэн'ъивэтлин, валяйн'ын чотгэн'кэн йытонэн — ынк'эната гыткаръыск'ин'а тэнгыерэгнин. Люур ритъунтэвнин ыныкагты — левтылвинин к'лявыл... Ынк'о н'эвыск'эт камчечытвэтчагъэ... Ынк'о орвытаран'ыткынэты рыттэннин. Аны нылгиниквык'ин орвытаран'ин'ын! Н'энку мылгэнаръэнэн мэлк'ыткынык. Аны нылгиниквык'ин мэлк'ычгын, орвытаран'! Рыпэт к'ун тыттатъёлга тыттэтыльын...
Ээ, а'мын-ым, пыкиргъи вулк'ытвик ы'вэк'уч, нэмъэм гэлвульэтлин лыгэн эвын. Пынлёгъэ ы'вэк'уч:
— Э'ми эк'элюк' еп эпкиркэ иркын?
— К'оон', э'митлён!
Тэн'вулк'ытвигъи к'ынвэр, нак'ам уйн'э... Нивк'ин:
«Эвныпэ рэк'э нанмын, мэн'инрин гынникэ?»
Ынк'о эргатръогъэ. Мэлк'ыгэн'эты к'ытгъи. Н'энку гатгаткон'н'ой, милк'ыгин'кы. Люур вай мутлыйитгъи кагынмэты... 	Аны гэчен'ыттэтлин ытлён! «Ынрак' ръэнут мэлк'ыткынык варкын?» — эмк'элелвынэ нивк'ин. Ынк'о тыттэтгъи мэлк'ыткынэты. Эвын ынкы нырылтэлк'эн въильын, гэлевтылвилин — левыт гэныпын'этлин рэлпэты... Эвын гамылгэнаръэйвылен ынкы.
Ынк'о к'ытгъи н'авъанэты. Ивнин:
— Ынръам ытлён гэрэк'игыт, иа'м тымын пычытръэч ытлен'и?
— Ынан-ым а'мын, иа'м нинэнгыркивъюук'ин! Ынкъам гэмо тылгын валяйн'ын тыгтон, чотгэн'кы вальын, ынкъам а'тав чит тытэнгыерэн'ын ыныкагты... Люур тынйык'ыргалявын ыныглявтэпы — ынкы тылевтылвин.
— Иа'м-ым тэленъеп ивкыльигыт?!
— Мин'кыри к'ун найылгавэгым...
— Ынкъам н'ан никвъэн, тан'ын' нъытван, лымн'э к'ырым тагэнн'атгыргын нъытвагъан.
Ынк'о чемгъольатын'н'ой ы'вак'очейн'ын. Иквъи:
— Ээй, вынэ, к'ытэгинн'эт!

С. 155

Ытръэч ынн'ин иквъи, ынк'о н'ытогъэ. Ынинэт ирвыт рынрынинэт ынкъам эквэтгъи нотагты, ынкы н'эвъэн пэлянэн ярак.
Аны ынрак' тэйкынин ынкы рыгъёлгычгын, лыгонмычыкогты вальын. Н'энри н'ирэк ёнэнат кымъыт — тык'ин'эвыт ынкъам гытокале рыгъёлгычыкогты ёнэнат... Ынкы нинэнмэйн'эвк'инэт. Ылвак'аанмыёт нэнаёк'энат н'энри.
Аны о'тчой тан'ымгэвэн'эт рэнмэйн'эвн'ынинэт кымъыт. Эчги н'ирэк'эв гивин нъэлыркын, люур вай ынк'энат кымъыт майн'атын'н'огъат.
Энмэч ыннанъылё наткон'н'онат н'ирэют, мэн'инрин н'ыроёт ылвак'аанмыёт...
Аны к'ынвэр галгэмайн'аачгатленат ынк'энат кымъыт! К'ынвэр еп рараттыляма к'аанмыёт гытокалейн'а нинэнмык'инэт гыргол вальыт, галгэвляачгатлен гытокалекымъылгычгын. Тык'ин'эвыт-ым ы'ттъык майын'кы ганъалычгатлен. Ынкы рыгъёлгычыкойпы ныръилемйыльэтк'ин, гэлгинъытвилин. Гытокале-ым энмэч н'анк'эн кагыргын рыгъёлгыкэн нэнайъок'эн...
Аны нык'улильэтк'инэт ынкэчыку вальыт! Тык'ин'эвыт, к'ынур и'ны, нык'ъоляк'эн, энмэч майн'ык'олен', ымы лыгэчекыяайпы нывалёмк'эн к'ъоляльын тык'ин'эвыт. Ынкъам ымы гытокале нык'ъоляк'эн. Ынк'энат тэн'эмгытъэтэ нык'ъоляръон'н'ок'энат. Алымы инэнмэйн'эвыльэ к'эйвэ гынник нэналгэнмыткок'эн тэн'эмн'энрилы. Ынк'о иквъи: «А'м эты мэчынкы мэйн'этгъэт!»
Ынк'о рагтыгъэ к'лявыл. Пыкирык, ивнин н'эвъэн:
— А'мын-ым, к'ыпатгынат левытти ылвин ынкъам мынынленэт нотагты!
— Ээй! — н'эвъэн ночыткок'эн.
Лявтыпатын'н'огъэ ынкы н'эвъэн. Ы'вэк'уч-ым нэмэ пэнинэк орвытаран'гэн'кы гатгаткон'н'ой.
Нывик'ин ынкы н'эвъэн. Люур вай н'ыраткыната кытгынтатк'аятгъэ кургык'эй... Аны н'эвыск'этэ гапаколен: «Н'отк'эн ы'мн'от к'этэв-ым рэк'ыркын, ръагыпы лейвыркын!» Кургык'эй иквъи:
— Чит-ым ипэ титыркын... Чит тъывинрэтгыт.
— Э-э-эй! Вынэ эвъим к'ыетги!
Пиринин кургык'эй ынкъам кагынмыткынык рытрилнин. Ынк'о вэтгаквъэ кургык'эй:

С. 156

— Гыт вай, лен’ытэк',  ы’вэк’учитэ нанмыркынэгыт...
— Элымн'э! Ынрак'-ым иа'м? — галгэкапчачавлен н'эвыск'эт.
— К'ун энмэн рымэйн'эвнинэт н'ирэк' кымъыт тан'амгыныкы, ин'к'ун гыт ынк'энырык ы'ннугыт.
— Элымн'э мэй! Йык'к'эй н'ан-ым мин'кыри?
— Лыгэн гынан к'ытэйкыгынэт плекыт, ытръэч к'ылгикэлийвыгынэт. Ынкъам эчги рэквэнн'ытык лявтынлянвэты, эймэвкы митъэлыги кымъык, нэриквыт: «Ээ, к'ыянотгэ», ин'к'ун н'энри лыгэн ы'нупынъылигыт ынкъам ы'ннугыт. Ын'кэн эчги ынн'ин риквъэ, гынан к'ынинтыгынэт плекыт, ынан ынкы рэнъэлгъэ к'лявыл. Ынкы эчги рэнинтын'ынэт плекыт, лыгэн эвыр к'ытлепги гырголягты — ынан трэвинрэтгыт.
— Ээй! — очнэн.
Ынк'о ывэн'н'огъэ н'эвыск'эт, пылекыт лыгэк'ылпэ тэйкынинэт. Аны ынн'атал-ым гэлгикэлийвылинэт. Ынк'о увиплыткук, ивнин ы'вэк'уч:
— Вай тыплыткук!
— Ээй!
Ынк'о рэск'иквъи ы'вэк'уч. Н'эвъэнэ тан'ванэван нынкалыровнэнат кэлиегыт... Иквъи ы'вэк'уч:
— Таам, мынлевтынлемык!
Эквэтгъэт лыгэн нотагты. Аны нылек'инэт, ивнин н'эвъэнэ ы'вэк'уч:
— Мин'кыри ытлён мытлеркын?
— Лыгэн-ым н'оонрэ! — анн'энайпэты иквъи.
Эвыр к'эйык'ын тылегъэт — люур вай к'улик'ул: «Ооов! Ооов! 	Ааав! Ааав! Ооо!» — лыгэыяайпы о'птыма... И'гыт к'ынур эвытлым чама алва нык'ъоляк'эн — лыгэн к'ун а'к'ален'гыргын!
Н'эвъэнэ ы'вэк'уч ивнин:
— Ръэнутэт ытлён к'ъоляркыт?
— К'оон'! — анн'энайпэты нивк'ин.
Эвыр пыкэрын'н'огъат, аны гытокален лявтыткынчын'ын нытаск'эвыльатк'эн рыгъёлгыкагыргэпы... Вай энмэч лыгэпкэрын'огъат — аны колё к'олейн'ын! Вай авынтылягты ивнин ы'вэк'учитэ:
— Ээ, к'ыянот.
Ивнин н'эвъэнэ:
— Янор мэск'ээк'ын мынлемык.

С. 157

К'ээк'ынук'эй тылегъэт — ынк'о плекыт ринтынинэт ы'ттъыёлягты... Аны гапэнрыленат ы'вэк'учьтэ:
— Ако мэй! Микын тайкыёттэ?
— Гымнин-ым, к'элюк', лымн'ъэм микынэ ынн'ин вальыт нъытэйкынинэт.
Гырголягты лылепгъи н'эвыск'эт — люур н'анк'эн гырголяйпы кургын'илгэтгъи, илгик'этгъи. Н'анк'эн ныгырголятк'эн... Иквъи к'лявыл:
— К'ыетги аны! К'амэтватомгэгыт!
— Вынэ к'ырым! Чен'эр-ым чит энанмыркын!
— Аны ванэван!
— Ынк'энат-ым ръэнутэт нак'ам?
— К'ун а'тав ынкэкинэт!
— Вынэ к'ырымэнат, чит ынк'энырык гым нанъынмыгым, нэнъынугым!
Н'эвыск'эт нывэтгавк'эн коргын'элгэпы элгэк'анма.
Ынк'о н'эвыск'эт эквэтгъи гырголягты. К'лявылчын'ын пин'кугъи рыгъёлгычыкогты. Еп гыргол гытокалета рымнин... Аны н'эвыск'эт гэлельэтлин гырголягты! Уйн'э вагьэ к'лявыл. Лыгэнитык ыныкагты гэтэкымъын'лин.
...Люур пыкэрын'н'огъэ гырготрамкык н'эвыск'эт. Эвын ынкы кэльэгинив нъэйъуткуръук'инэт, нъанэлёръок'энат. Н'эвыск'эт-ым винвыпкири н'энри, ынръа н'ан люнльутэ нэнтын кэльэтэ пыкитльэн...
Ынкэск'этгъи, эвын нылгинымкык'ин ярамкычгын. Н'энри к'ытгъи. Люур вай н'энку — эвын тэн'эмн'эвыск'этгинив нытваръок'энат. Ынк'энат кэльэн н'эвъэнгинив... Люур ытри ивръугъэт:
— Вынэ ынн'э гыт н'утку атвака! Вай ыныкит мургин ы'вэк'учит рэенн'ыт, ыныкит к'ол уйн'э ратвагъа энныкэ,— наралгэркыпчевмык мури! Ынкъам ыныкит гыт н'утку ратвагъа, лыгэн эвыр нэрэнугыр — ытлён э'тки ныгытъэтк'инэт!
— Ээй, мин'кыръим н'ан йык'к'эй мылк'ытык?
К'ол иквъи кэльэн'эвыск'эт:
— К'ол-ым н'ан вайын'кы варкын ярайн'ын нылгинымэйын'к'ин, ынкы варкын Тиркынпын'эв. Ытлён митъэлыгъим кытъаткэ ынин тытыл нывэн'ыткук'ин нылгиныйык'ъэв, чамъам-ым ытлён рэрэск'иквъэ... Опопы а'тав н'энку варкын имчьэчувнэлгык'эй, ынк'эн к'ыпиригын ынкъам тытыл тораан'катчык'эвыльын к'ыпэнрыгын. Лыгэн

С. 158

тытлыпэнратын н'ок  к’ынлевалыткоквын имчьэчувнэлгык'эй — ынан ынкы рэрэск'иквъэ. Нак'ам ынн'атал-ым, н'утку итык чамъам рэегтэлы!
— Ии-к'ун, вынэ ынн'атал-ым! Вынэ лыгивэлынкык'унэйгыт!
— Вынэ а'тав энмэч к'эквэт, к'ынвэр вай рэпкирн'ыт а'нэлёлк'эвыльыт!
— Ии!
Ынк'о эквэтгъи н'эвыск'эт. Пыкиргъи ынкы. Эвын яралгычгын аны нылгэнымайын'к'эначгын! Эвын ынкы ярак камлелы тан'амалван' вальын ы'ттъымылгын нытвак'эн... Аны найылгавк'эн н'эвыск'эт! Нивк'ин: «Ы'мн'ан мин'кыри митык?» Нак'ам ынкы нылгиныйык'ъэв ныван'ыткочгатк'эн тытлычгын... Камлелы тан'ак'очеткынка, нылгитымгэтк'ин.
Пиринин тытлык к'ача вальын имчьэчувнэлгын... Аны ынкы тан'ъотчой гачемгъотвален н'эвыск'эт! Рылевалытковнэн имчьэчувнэлгык'эй, аны тораан'катчык'эвыльын пэнрынэн — пин'кунин... Н'энри рымагтыгъэ.
А'мын-ым рэск'иквъи н'энри!
...Люур вай н'энку нытвак'эн Тиркынпын'эв, эвыр ынин гыпильын ынкы нытвак'эн. Аны ынкы ынрак' ынк'эн н'эвыск'эт гакоргавлен, Тиркынпын'эвын гыпильын:
— Кыкэ н'авыл, вай чьэн'эврэмкыльын ынча етгъи!
— Аа?
— Ии-к'ун!
Тиркынпын'эв тан'к'онпы нъэмпытвак'эн, ынкы-ым ытръэч э'мпытвагты нымн'ылёк'эн:
— Кыкэ, н'авыл, ети!
— Ии!
— Мэн'к'окэнайгыт?
— Ивтытрэмкыкинэйгым.
— Ээй. Ынрак'-ым иа'м н'анк'о ети?
— Мин'кыри к'ун гым н'энку лыгъаткэвма ганымытвайгым.
Ынк'о пын'ылтэлыйгот рыннин Тиркынпын'эвынэ. Пын'ылтэлгъэ н'эвыск'эт. Тан'ымыльо тывыльаннэн ынин нымытвагыргын — ымы мин'кыри ытлён гэгынтэвлин ярайпы, эвыр эвтыляйпы. Ынк'о иквъи Тиркынпын'эв:
— Уу, како, ынн'атал-ым а'ткэвма ганымытвайгыт! Вынэ трэвинрэтгыт ынан юрэк'.

С. 159

Эвыр к'эйык'ынук'эй ынн'ин вагъат — люур рай к'уликул: «Мэн'ин чычеткэта?!» Тан'ванэван ночытконат ярачыкойпы Тиркынпын'эвын яральыт. Аны рай ярак камлелы яйпыпытк'ын...
Вынэ н'эвыск'эт нылгъэк'элин'этк'ин. Нык'улильыръук'ин кальайн'ын:
— К'инэйылгытык пыкитльэн эвтытрамкэпы!
— К'ырым! — ночыткок'эн Тиркынпын'эвин н'эвыск'эт.— Ынн'э айылгавка,— нинивк'ин н'эвыск'эттумгын.— Вай к'ырым нырэск'иквъэн.
— Эк'ылпэ-э!
— К'ырым! Эмэч алва к'ылеги!
— Э-э-эй! Вынэ инэйылкэ к'инэнтытык!
Аны ныкытгынтыръок'эн ярак камлелы. Рээн ныттэтвиритк'ин ярак. Люур, к'ынвэр рай, ярак тыттэтгъи... Ынрак' рыногыргык левыт ръылинин. Аны нык'улильэтк'ин кальайн'ын: «Ээй! Вынэ инэйылкэ к'инэнтытык!» Аны ныратлын'ыльатк'эн рыногыргэпы...
К'ынвэр нэмык'эй айылгавын'н'ой н'эвыск'эт Тиркынпын'эвын. Ытлён н'эвыск'эт иквъи:
— Вынэ вай ръылиркынин лявтин'ын!
— Ээ, виин мачынан,— Тиркынпын'эв нивк'ин, нак'ам тан'к'онпы нъэмпытвак'эн айколяткынык.
Эмк'элелвынэ нивк'ин турыпкитльэн: «Ытлён иа'м тан'к'онпы э'мпытвальатыркын?»
...Вынэ н'аан увик гынунэтэ нъэлгъи! Аны йыкыргин'ын ганаан'кавлен... Гитэск'ыченнин Тиркынпын'эвынэ — аны тэн'эмпинритлену эрэтыткугьи кальайн'ын эвтылягты... Ынк'эн гэнлывэтъюулин энмэч, ымы ыннэн ы'ттъымылгын люн'ыгнувэ гэнтылин — тан'ымыльо пин'пин'у гэнъэтлин...
Ынан-ым а'мын гытлитэ вальын тылвыръугъи.
Ынк'энат-ым н'эвыск'этти гакоргавленат, ыныкит тылвыръугъи кальайн'ын. Ынк'о ынн'ин нымытван'н'огъэ рымагтэты.
...Ивнин Тиркынпын'эвынэ:
— Тиквъэк, рэченлегитэн'ыркын?
— Мин'кыръим вальыт ченлет?
— Ээй, а'мын тылвэгэмо ынк'энат, вынэ к'ынченлегитэвыркын н'эвыск'эттумгын.
— Ээй! Ръэчен'ыл-ым мынгитэвын?

С. 160

— Лыгэн тымн'алголяк'.
— Ээй!
Аны лыгэн тан'амкамлелы рэнолгык нытвачак'энат ченлегинив тан'амалван' вальыгэнэв! К'утти ныппылюк'инэт, к'утти нылгинымэйын'к'инэт.
Рывэнтэннин к'ол чен'ыл — а'мын-ым ынкы эвын льэлен'кы ивтытрэмкын нынымытвачак'энат! К'ынур лыгэн тан'амалван' вальын нинэнльун'этк'ин тэленъепкин нымытвагыргын. Чама лыгэн имыръэнут ныльук'ин, лыгэнк'ун кэйн'ыт, и'гыт, рик'укэт ынкъам к'утти имыръэнутэт...
Ынн'атал-ым, этъым, ынк'эн гэчевкы нытвак'эн! Нак'ам аны ынин ынк'эн Тиркынпын'эвын яран'ы, этъым, ынн'атал гатвален нылгэныкытгэмк'эн, иийэ, этъым, ынныкытгэмк'эн! Ымы ярачыкон. Нак'ам ярак камлелы тан'амалван' вальыт нытваръок'эн умкуум, ы'ттъымылгын амалван' вальын ынкъам имыръэнутэт к'утти!
...Лыгэн ныплыткук'ин ынк'эн чен'ыл, ынрак' элвэльин нымгок'эн. Тан'ымыльо нэплыткунэт эчги ынк'энат ченлет, н'ан тэленъепкинэт нымытвагыргыт, ынрак' намгонат игыркинэт нымытвагыргыт гитэк, н'ан игыр мин'кыри нымытваркыт ынинэт яральыт..,
Нэнвэнтэтын к'ол чен'ыл — аны эвын ынкы ныръилек'инэт рэмкын, нык'аанматк'энат, нимыръэк'инэт, рээн нытэйкэвк'инэт, нырачвын'к'энат чама нимыръэк'инэт!
Ынк'эн нэплыткун гитэк, ынрак' к’отляйн'ын чанляйн'ын нэнвэнтэтын — эвын ынкы лыгэмайн'ычавчыв нывылгык'аанматк'эн элек... Аны ынк'эн ынрак' нэгитэйвын вылгык'аанматыльыт! Вынэ нылгъэк'эгнитк'ин н'энри эн-
мэн. Нывылгык'аанматк'энат ынкы вай...
Люур ивнин Тиркынпын'эвынэ н'эвыск'эт, ынин гыпильын:
— К'имлыттъыгын эвтылягты!
— Ээй! Амынан мимыл?
— Ии!
Мимлыттъэтгъи чанлячыкогты... Ныгитэк'инэт вылгык'аанматыльыт— люур вай ырыкагты элыръочгатгъэ...Аны ныкытгынтыръок'энат вылгык'аанматыльыт, нак'ам н'ан гатан'эръэпыръоленат вылгык'аанматыльыт! Аны ярагты ныкытгынтыръок'энат, ынк'о ярак пыкитльэт, лыгэнэвыр пэтавэръа навэръэпык'энат. Ынк'о нэмэ нымгок'энат вылгык'аанматык...

С. 161

Нивк'ин ивтытрэмкыкин н'эвыск'эт:
— Мури н'аан ынн'ин нинмури, ымы вылгык'аанманма кытэк'эй нилыръуск'ычетк ин.
Ынк'эн рэмкык'эй нэгитэплыткугъэн. Ынрак' к'ол нагэтамгогъан. Нэнвэнтэтын — эвын нэмэ элек нывылгык'аанматк'энат. Аны ынрак' ынкы тан'амалван' вальыт о'равэтльат нытвак'энат — к'утти ы'ттъоравэтльат, к'утти и'гыт, к'утти к'этчанрот, милюгэт ынкъам к'утти амалван' вальыт...
Аны ынк'энат — ы'ттъык'эгти, и'гыт ынкъам к'утти ръэгынникыт — нылгинытэгыттэмн'ык'инэт: аны ынкы н'ъочьыянвыт нынк'онк'алявк'энат ынк'энырык, ынк'о нылпынрык'энат мигчирэ. Лыгэн к'ун-ым нитчык'инэт мигчитти ныйылк'инэт. Ынк'энат-ым ванэван нымигчирэтынэт. Нак'ам-ым ыргин н'алвыльин'ын вэнъым нылгинымкык'ин, ытръэч к’ун ванэван чинит ы’нгынритгъэн, ынрак' тан'амн'ъочьа. Нак'ам титэ нык'аанматк'эн авынральын, ванэван н'ъочьыт нык'аанмынэнат. Ынкы ынк'эн нывылгык'аанматк'энат ынн'ин вальыт о'равэтльат...
Люур ивнин Тиркынпын'эвынэ ынин мигчитльэн:
— К'имлыттъыгын ръычычгав эвтылягты!
— Ээй!
Нак'ам нылгилимгин'к'ин н'эвыск'эт. Имлыттъынин ръычычгав эвтылягты... Ээ, ынрак'-ым нэгитэнэт, эплеэн мин'кыри ринн'ыт, — аны, люур вылгык'аанматыльык агтэ нэмэ кытгынтыръон'н'огъат лымынкыри гак'олема: «Ооккой! Вынэ вай эк'ылпэ ы'лпэн'аръочгатгъэ алямачы! Ээ, эк'ылпэ к'авэръэпыръотык элвэльинэтэ!» Лыгэн к'ун нылгик'улильыръук'инэт. Тан'ымыльо пэтавэръа авэръэпыръогьат гаймычьыльыгэнэв! Нэмэ ляйвын'н'огъат ынк'о нанк'ыпэгройн'ыт. Нак'ам панэна ныпин'этк'ин, ынк'о нэмэ мэлетгъи. Нык'улильыръук'инэт эчгигыттэпкыльинэт гаймычьыльык'агтэ: «Ако како, иа'м н'алгылегты вальын н'аргынэн!» Нэмэ тан'авэръэпыръогъат. Ынк'о плыткук вылгык'аанматык, н'элвыл вэгтилгъи, ынкы к'орагынрэтыльыт к'ораркылягъат... Ынрак' ивнин:
— Китак'ун амынан мимыл к'ыттъыгын!
— Ээй!
Ынк'о тъынин мимыл. Аны ынрак' нэлыръочгатк'эн... К'орагынрэтыльыт ярагты ныкытгынтыръок'энат, нокканчентак'энат. Ынк'о нэмэ мэлетгъи...

С. 162

Нэплыткугъэн ынк'эн чен'ыл гитэк. Ынк'о иквъи Тиркынпын'эв н'авыск'атэты:
— А'мын-ым ытлён, гыт, вэчьым, н'утку чамъам ратвагъа?
— Ии-к'ун, ытръэч к'ун мин'кыри митык?
— Ээ, вынэ эчимгъукэ, ынан трэвинрэтгыт. Энмэч к'ол к'ынвэнтэтгын чен'ыл!
Рывэнтэннин чен'ыл. Ынк'о нагэтан'н'огъан — люур тэргатгъэ н'эвыск'эт... Пынлёнэн Тиркынпын'эвынэ:
— Иа'м-ым тэргатгъэ?
— Гымнинэт н'анк'энат яральыт, — нэночк'эн н'эвыск'этэ.
Нак'ам ынинэт яральыт лыгэн'ъочьо гитлинэт. Ныгитэк'инэт — ынкъам элек нытвак'энат. Ынк'о ивнин Тиркынпын'эвынэ н'эвыск'эт:
— Ынн'э атэргатка, ынан трэвинрэтгыт!
Ынк'о паагъэ тэргатык. Ныгитэк'ин, мин'кыри нымытвагъат торпэлятагната н'ан н'эвыск'этэ. Аны лыгъаткэвма нынымытвак'энат, нак'ам чавчывак рээн ганымытваленат. Вынэ нылгигытъэтк'инэт!..
Нытэргатк'эн ейвэче н'эвыск'эт. Нак'ам уйн'э эгпильыкэ нытвак'энат, мин'кыри к'ун н'ан тэн'ытръэч гыпильын гатымн'эвлен.
...Ынк'о к'ынвэр эвыр нэмык'эй вылгык'аанматын'н'огъат. Ынк'энат-ым итык нэмык'эй нывылгык'аанматк'энат, ытръэч нэмэ ванэван тумгымил нытэн'ычьэтк'инэт...
Ынк'о Тиркынпын'эвынэ ивнин:
— А'мын-ым вай ынрак' рагтыгыргын нъэлгъи гынин!
— Аа, кыкэ вынэ, элымн'э?
Вынэ галгэкоргавлен! Ынкъам вай н'эвыск'эт нэмык'эй гылён'н'огъэ рагтыльэты, мин'кыри к'ун лыгъылгу нинэлгык'ин н'эвыск'эттумгын. Энмэч нытэргатк'эн нэмык'эй.
Аны ныкоргавк'эн н'эвыск'эт! Ынк'о нэгитэплыткун гитэк ынин яральыт — рывэтгаваннэн Тиркынпын'эвынэ, ивнин:
— Игыр-ым вай рарагтыгъа-ым ынкъам пыкиринэн'у, гынин томгъыттъин'ын ранмын'ын гырголягты, лыгэн епэчги ымы эрэск'ивкэ... Ынкъам игыр гынинэт яральыт лыгэн'ъоркыт, ынрак' ынан ынк'эн рэтэн'ытви. Лыгэн ымы ынн'э эчимгъукэ, эченур к'ыялгытгытык янръагты,

С. 163

ынкъам ынкы ранымытваркынэтык. Ынкъам эченур ынн'э амн'ылтэлка к'итги гаймычьыльэты, ваа', ик ытлён, к'ывалём! Итык н'ъочьыянвэты мачынан к'ылгэмн'ылтэлгэ. Тан'ымыльо к'ытвыльатгын, мин'кыри гыт н'утку нымытвагъэ.
Ынк'о Тиркынпын'эв иквъи:
— Таам вынэ, энмэч а'тав!
Аны ынрак' ынк'эн н'эвыск'эт ныглёк'эн вэнъым. Ынк'о лыгэн ченлечыку вэтгагъэ — н'анк'эн пыкиргъи, яралякы...
...Аны галгэкоргавленат яральыт! Ынк'эн ымы нэнэнэк'эй гакоргавк'аятлен, алымы еп н'ан ныппыльэвк'эй пэляё. Ынк'энат-ым ынинэт ытлыгыт гэлгипэлк'ыручевлинэт. Ынкъам ы'вэк'уч ыныгмил вальын... Тэн'эмъывэк'учитэ рымэйн'эвнин н'инк'эйк'эй, эвыр миргык'эйырык.
Нивк'инэт яральыт:
— Аны эты, энмэч тэленъеп пэтъыттъымо нъэлгъи!
Ынк'о аны гамн'ылтэтлен н'эвыск'эт! Аны вэнъым гапалёмтэтленат яральык'агтэ! Тан'ымыльо ынин лымынкы нымытвагыргын тывыльаннэн. Ынк'о ивнинэт яральыт: «Иик, а'мын-ым»,— ынрак' Тиркынпын'эвын
вэтгав тывыльаннэн, ымы чавчывайн'ин'эпы н'ытгыргын.
Ынк'о энмэч ялгытын'н'огъат. Эргатык янръатгъат. Ынкы нымытван'н'огъат. Ынк'о вай, к'ынвэр эвыр ыргин н'элвыл тылемкэтэ итгъи. Ынк'о энмэч, эвын лыгэгаймычьаквъэ...
Ынк'о энмэч ымыльо н'ъочьыт румэкэвнинэт ыныкагты ынкъам ынкы нымытван'н'огъат нымэльэв. Ынн'атал-ым гэвинрэтлин н'эвыск'эт Тиркынпын'эвынэ. Ынин-ым ваны гэнэвлин, ытръэч энмэн льулк'ылыгйиткин,



   С. 164         Эгрэн’эн’ыльын
Ганымытвален нымнымк'эй. Нак'ам чавчыват. Ынкы к'ол яатральо гитлин эн'эн'ыльын. Эн'эн'ыльэ тан'ымльота нинэнтык'инэт лейвыльыт ныкитэ, к'эйвэ ымы энмэн кэльэт. Ынин нэмык'эй ан'ан'ъыттъин'ын нинэнтык'ин ынык, нак'ам нылгыныгыттэпк'ин.
К'улиныкитэ эн'эн'ыльэ н'ирэк' эгрыкэльэт льунинэт. Нырэльун'к'ин ынк'эн мэйн'эн'эн'ыльын.
Ныйылк'этк'инэт ынк'энат ярамкын. Ынкы-ым ы'ттъык'эй ныйылк'этк'ин эн'эн'ыльык к'ача, чотгэн'кы... Люур вай рыгъевнин этын. Ивнин мэрынрэк'эй, винвэк'эй:
— Мэй, вынэ н'оты нантымлятыркынэмык эгрыкэльэтэ.
Эк'ылпэ вэнвавэръэпыгъэ эн'эн'ыльын, ынк'о н'ытогъэ.
...Эвын нычамэттаткок'энат н'ирэк' гэкэн'ыльыт. Лыгэн тэкэм яатрагъет нылек'инэт. Ынк'о к'аанрывэнра нъэлгъэт...
Ынръа н'ан ягнанэнат эн'эн'ыльэ. Нак'ам тан'ванэван ы'нльугъэн кэльэтэ эн'эн'ыльын,  нак'ам эн'эн'ыльэ ытри нинэльук'инэт. Ынк'о яален'к'ач н'ъонэнат эн'эн'ыльэ. Янор ръэтык рымнин инэтричгын.

С. 165

Нылек'инэт мэрынрэк'эй о'раяран'к'ачагты. Люур вай выквагъат тан'авынтылягты... Нивк'инэт: «Ытлён ынръа вай рэк'ык мытыквамык? Вынэ эвъим н'утку варкын эн'эн'ыльын, амъатав-ым мыныквамык».
Ынк'о люур к'улильэтгъи эн'эн'ыльын:
— Мин'кыри?
— Вынэ к'ун чит нытэгинн'этчык'ивмури.
— Иа'м-ым?
— Мин'кыри аны мытылгигытъэтыркын, лыгитэленъепкинэмури ак'амэтвака.
— Иа'м-ым гымыкы амн'ылёка тэгинн'этыркынитык?
— К'ун ытръэч нивмури, мин'кы ытлён варкын. Ээй, вынэ вай-ым ытръэч мэлюйн'э н'утку атвальыка. Вынэ э'тки мытрак'амэтван'ыркын, а'м ивкэ к'ылпынрыткоркын!
— Вынэ вай-ым мылпынрытык. Эченур ытлён ыныкит к'улинымык рэтэгинн'энн'ык, янор гым к'энамн'ылёркынэтык!
— Ээй, вынэ вэтык'ун мытрамн'ылёркынэгыт янор!
— Мэн'инрин н'энъянвык ынн'э этэгинн'эткэ!
— Вынэ мытвалём!
— Игыр-ым н'аан ынанъыттъыётрак лыгэнпыначгык'ай йылк'этыркын. Ынк'эн к'ынмыгыткы!
— Ээй!
К'ытгъэт рагролмата... Йылк'этгъи эн'эн'ыльын.
...А'мын-ым тан'ак'очеткынка ныйылк'атчак'энат. Люур вай кальайн'а нэнэгрыпэтын ынпыначгык'ай. Аны гэк'учичыръулин ынпыначгак'ай!
Нылгэкапчачавк'энат ройыръыт. Иквъэт: «Эн'эн'ыльын к'ыгтыгыткы!» Нагтыгъан, звын ныйылк'этк'ин. К'ытгъи. Энмэн нинэльук'инэт инэнвэнн'ыльыт мэчичьу. Ынк'о нивк'ин эн'эн'ыльын:
— Чамъам-ым ытлён вай трэнмэлевэнн'ын.
Ынк'о энмэч въигъи ынпыначгын... Ынк'о эргатык нэнлегъэн. Нэмэ ынн'ин нымытван'н'огъат. Аны о'тчой нымытвагъат.
...К'улиныкитэ ныйылк'этк'ин раеквэн. Нэмэ вай рыгъевнин ы'ттъэ этын:
— К'ыгъекви! Ытлён н'оты к'улинымык тэгинн'этыркыт эгрыкэльэт.
Эк'ылпэ кэргыпыльатгъэ эн'эн'ыльын ынкъам лыгэн эвыр энмэн ыныгравымравкальаткынык рин'эгъи…,

С. 166

Пыкиргъи рэмкык — эвын гэвъилин тэн'ытръэч экык…Энмэн винвыгитэнинэт эгрыкэльэт — эвын энмэч нынпэтк'ин. Винвэ рэск'иквъи эн'эн'ыльын. Авынральыт эвын нытэргатк'энат. Нак'ам эвын гэпэлк'этлинэт ытри. Ивнинэт эн'эн'ыльэ:
— Иа'м нытэргатторэ?
— Вынэ к'ун вай ынрак' тэн'ытръэч экык эгрэ въигъи!
Нылгэгагчавк'эн эн'эн'ыльын, ивнинэт:
— Ээ, эк'ылпэ к'инэйылгытык тэючгык'эй!
Нэйылгъэн. Лыгэн-ым ынн'ин ныкитэ нытвак'эн. Н'ытогъэ эн'эн'ыльын. Энмэн рай энмэч гэтинэн'эн'лин въильын, лыгэн к'ун энмэч гэлгичвиткуйвылин…Йъонэнат эн'эн'ыльэ, ынк'о моонэнат э'йн'эчьивык:
— Микынэ нивтык к'ытэгинн'этыркынитык? А'мын тивтык, тагэнн'атын'ок янор гым к'энамн'ылёркынэтык, вачак’ лён'валёма гиттури! К'ымэл  торгынан-ым ытлён а'ткэвма нъэлтык, лымн'э мальак'аягталын' нъэлтык! Вынэ эк'ылпэ к'ытрыткугыткы инэн'эт!
Найылгавк'энат... Лыгэк'ылпэ нэтрыткунэт...
— К'ыёгыткы таёчгычыковты!
Наёйвынат.
— Мутлымул ымы йъэнкы рылтэтльан к'ыгичигыткы ынкъам к'ыёгыткы!
Тан'ымыльо нэгичигъэн мутлытъулк'эй, ымы ыннэн лёмпэлята нэнтын мутлытъулк'эй. Ынк'о вай ивнинэт:
— Таам, а'мын-ым к'эквэтгытык!
Эквэтгъэт гэкэн'ыльыт. Како ынрак' н'ан к'ол еп турэквэтэ лыгиръилеквэтгъи, к'ол-ым мэcк'ээк'ын эвынтылек. Ынк'эн ы'ттъыёлкэн нылгэйык'ытчольатк'эн, люур вай к'аата омкэпы нантакан'атын. Ынкы-ым унмык нанвъарэнтатын к'аата... К'ол ынрак' тан'авынтылягты танн'ыткольатын'н'ой. К'ынвэр тэнн'ылпигъи. Ынк'о уйн'э вагъат... Рагтыгъэ эн'эн'ыльын. Ивнинэт эн'эн'ыльэ:
— Вынэ виин а'тав мынывиркын ынкъам мынк'амэтва.
Увэмгогъэ н'эвыск'эт. Эвын рэск'иквъи эн'эн'ыльын, тэючгык'эй нинэнрык'ин. Ынк'эн-ым въилын лыгэн нырылтэлк'эн.
Эръэт ититгъэт. К'амэтвагъат. Нылгэпыннытвак'энат гэн'эвъэнэ. Люур вай ынрак' рыгъевнин эн'эн'ыльэ въильин

С. 167

— Вэлер ынн'э элвэльинэ ныннэ, эвын ынн'ин!
Ынрак' вай кыеквъи вэнык въильын... Галгэкоргавленат ытлыгыт, чама нак'ам нымэтивэтк'инэт, нивк'инэт:
— К'эйвэ эты, ытлён эюгъи?
Ынк'о ивнинэт эн'эн'ыльэ:
— А'мын-ым въильын чит тынэювын-ым, ынрак'-ым к'ыркургыткы — н'ирэк' чымн'ак'аанмыёт ынкъам н'ырок аёльэты вальыт, эченур моок'аат.
Валёмгат-ым ынк'энат. Нэйылынэт н'ирэк' лыгэмайн'ычымн'ак'аанмыёйн'ыт ынкъам н'ырок' моок'аат.
Рагтыгъэ эн'эн'ыльын.

С. 168

Ыннэн н'ээкык ытръэч

Ынпын'эвк'эй ынкъам ынпыначгын, ынкъам н'ээкык гатваленат, чавчыват. Ытлён н'ээкык амк'ынъычо н'элвыльык нытвак'эн.
К'ынвэр, н'элвылекы вама, тъылын'огъэ н'эвъэнйыръын, ытръэт н'ээкык. Ытлыгыт-ытльат, ярак вальыт. нъатчак'энат, нивк'инэт: «Ытлён, титэ рэетгъэ н'элвылекы вальын?»
К'ытлыги, колё энмэч нылгитъылк'ин. К'ынвэр ынкы, н'элвылекы вама, въигъи... Н'эвъэнйыръын нутэк н'элвыле гапэлялен, ытръэч ыннэн элгык'орайн'ын ынык рээн гапэлятлен, въильык рээн. Ынк'эйына нэнанъётвак'эн элгык'орайн'а.
К'ынвэр, ытлыгын а'тчак лывавкы н'ааккагты, эквэтгъи н'алвыльэты.
Люур льунин н'ээкык, энмэч гэвъилин, ытръэч элгык'орайн'а нэнанъётвак'эн...
Ынпыначга чит рылгииркынин н'ээкык, эвын энмэч гэвилетлин... Ынпыначга к'орайн'ыи э'йн'эльэннин, нинивк'ин:
— Иа'м гэмо лын'ын въильын? Опопы морвынтак ярагты, ынкъам гынанчик'ай к'ынлегын, мин'кыри к'ун эвын гэмо лын'ын.

С. 169

Эвыр игырк'эй ынпыначгын эквэтгъи ярагты, орвынтагъэ. Ярак пыкирык, ынпын’эвэ пынлёнэн:
— Э'ми, уйн'э?
Ынпыначга татлыгнэн:
— Энмэч гэвъилин, гутгэтлин!
Аны ынпын'эв нытэргатк'эн... Ынпыначга ивнин:
— А'тав оргоор мынльэтэтын. Ынан пэтле трэеты, виин к'увиркын а'тчама!
Ынпыначгын эквэтгъи горвыма амнон'эты. Йъонэн —пэнин к'ората нэнанъётвак'эн. Пыкиргъи ынпыначгын, а'мын-ым орвыткынык йын'энин. К'орайн'ын илгэннин, йыпаннэн орвык. Ынкъам ынпыначга ивнин к'оран'ы:
— Ытлён гынанчик'ай к'ынлегын, мин'кыри к'ун эвын гэмо лын'гъэн въильын.
К'орайн'ын гэквэтлин лыгэн нотагты, пэнинэльын нинъэмэтк'ин. Ынпыначгын рагтыгъэ. Пыкирык, ивнин ынпын'эв:
— Ытлён тынн'ивын. Въавак' лыгэн нотагты.
Аны гэлелин к'оран'ы н'ирэнйъилгык гамганымгыпы! К'ынвэр к'ол нымным льунин... Эвын н'инк'эгти н'аргын нувичвэтръук'инэт. Н'инк'эе нэльугъэн... Н'ин к'эгти гынтэвръугъэт ярагты. Пыкирык ярак, иквъэт:
— Н'оты ръэнут к'орайн'а рыпкирэннин? Ымы нывэлыткэк'эн мальоравэтльан!
Эн'эн’ыльэ ралкойпы ивнинэт:
— Вынэ к'ынатвыгыткы, к'ырэтгыткы!
Нивк'инэт:
— Вынэ к'ырым! Гынанчик'ай к'ыгтыгын!
Эн'эн'ыльын н'ытогъэ, йъонэн оргоор. Эн'эн'ыльэ пынлёнэн к'оран'ы:
— А'мын мэн'к'о еттык?
К'ората ивнин:
— Вынэ ыяайпы! Рыпэт н'ирэк' йъилгыт мытъяанат тылек гыныкы!
Эн'эн'ыльэ к'оран'ы выяннэн ынкъам ивнин:
— Н'утку н'эйык рымагты варкын н'элвыл. А'тав ынкыри к'ылк'ыт! 	Ынан митъэлыги титэ тръэйн'эквыт.
Ынкъам эн'эн'ыльэ н'эвыск'эт въэтвальын ратвынэн ыныгрочыкогты. Лыгэн ёрок рылык, ынык н'ыраткынык рытрилнин ынкъам ивнинэт:
— Кита ярар к'ынъылигыткы!

С. 170

Ярар нэнъылигъэн ралкогты. Аны гильуткулин эн'эн'ыльын ымъылён'эт, ымныкэрэт...
...Люур эргатык эргыръогты въильын н'эвыск'эт вакъогъэ ынкъам иквъи:
— А'мын, аръаля гэйылк'этигым!
К'лявыля, эн'эн'ыльэ, ивнин:
— А'мын, ети!
Н'эвъэнйыръын иквъи:
— А'мын, ынръам н'анк'о гэетигым!
Эн'эн'ыльэ н'эвыск'эт матанэн. Ынк'о эквэтгъэт ытльарыкы, ымы ырыгрээн к'орайн'ын Въавак'. К'орэн нынны — Въавак'.

С. 171

Ныгыттэпк'ин  о'равэтльан

Энмэн тэленъеп гатвален уйн э эмилгэркэ. К'ынвэр к'ол чимгъугъи о'равэтльан. К'ынвэр, н'эвъэн ивнин:
— Ы'мн'ан, мытк'ытрирэ эмыннэ к'амэтвак. Нымкык'ин гынникыт варкыт нымэйын'к'инэт, нычачак'энат. Мин'кыри мынмынат ытри ынкъам рэк'э? Мин'кыри вальын гынникык энанмэнан' мытэйкын?
Н'эвъэнэ ивнин:
— Гымнан итык тычимгъуплыткун гэмгэгынникин энанмэнан'ат — ан'к'агыннэкэн эвыр эмнун'гынникин. Пынлёнэн н'эвъэнэ: «Гынан-ым?»
— Гымнан ымы ытръэч аман'к'агыннэкэнат тычимгъунэт.
Н'эвъэнэ ивнин: «Гымнан ымыльо трэтэйкын'ынэт».
— Китак'ун-ым к'ытвыгынат, мин'кыри вальыт гынан чимгъунэт?
— Анык'ун, ынн'ин вальыт гымнан гэчимгъулинэт. Нымэльэв к'ыпалёмтэлгэ! Ан'к'акэн мытвынат: мэмылтэ купрэтэ мэчынкы ранмын'ынат, унъэлти и'нныпъитэ гатоккама мэчынкы ранмын'ынат.
— Китак'ун мынтэйкынэт!
Ынк'энат нэтэйкынэт ымыльо. Купрэтэ тымнэн мэмыл, и'нныпъитэ гатоккама тымнэн унъэл, пойга тымнэн умк'ы. Нэмык'эй пойга тымнэн кэйн'ын. Ынн'ин вальыт тэленъепкинэт энанмэнан'ат гатваленат.

С. 172

Тэленъепкин эрмэчьыргин вагыргын

Энмэн, тэленъеп гатвален нымным нымэйын'к'ин.
Ынръам инъэ люур гининилин нымкык'ин э'к'эльыт... Н'ээккэк'эе льунин э'к'эльымкын ининильын ынкъам к'улильэтгъи:
— Колё э'к'эльын тылеркын!
Аны рэмкын гатэнмавлен гынтавынвы нотагты, ин'к'ун лыгэн н'эйык нъатчынат. К'утырык орвыткынык нэнэнэт э'мэтэ гэнтылинэт. Ынкъам яачы тылельэ гынтэвкы, к'ол н'инк'эй гэнэрэтлин...
Нак'ам э'к'эльыт пэнин нывэлеркылек'инэт. Нак'ам ытлыгэ нэнэны раратъё люн'льутэ.
Люур ынанъянотыльа э'к'эльэ, эрмэчьэ, льунин н'инк'эй. Эвын ымы мъэн'инк'эй гырытлин, ымы рынныкок'ай ырытык рээн нинэнрык'ин.
Эрмэчьэ нинэгитэк'ин. Люур н'инк'эе ырытк'эе ырымнин лявтэпы ынкъам левтык ирнин. Эрмэчьэ ивнин:
— А'мын, гынан вай энанмэ!

С. 173

Ынн'ъэм ымы вэлер гэмутлытъэ эрын, ытръэч к'ынур пакота гэнтылин рынныкота. Этк'ыле-ым нивк'ин эрмэчьын:
— А'мын, энанмэ гынан! Опопы эк'ылпэ к'энанмы гынан, чен'эр энанмэ! Вытку-ым гынан энанмэ.
Ынк'о-ым ивнин эрмэчьэ н'инк'эй:
— Гынан н'отк'эн пойгын рэлгын'ын, э'квырга въэтагнэты!
Ынръам-ым эрмэчьэ чычетувик тынпынэн ынкъам ивнин въэн'н'ок:
— Ытлён кэтэм гымыгмил рэрмэтвигъэ. Ыныкит ынк'эн гымнин пойгын к'онпы гынык рэнтын'ын — гымыгмил рамлытвэгъа.
А'мын-ым, вйигйи эрмэчьын. Лыгэн ръигъи — выткынин тумгымкын ининигъи.
Лыгэн эвыр нэльугъэн въильын ыргин эрмэчьын, гынтэквъэт. Нивк'инэт гынтавма:
—  Э'тки, н'оты!
Аны рэмкын ынк'оры гэпэлк'ынтэтлин. Ынкъам ымы ынк'энат ытлы гыт пэлк'ынтэтгъэт. Э'чгынрэ ыргынан нэлк'ырирын н'инк'эй — эвын уйн'э.
Люур ининигъи. Ытлыгыт эймэквъэт — эвын н'инк'эй въилекы к'ача нытвак'эн, к'ытлыги, эрмэчьын ганмылен. Ынк'о намн'ылён:
— Гынан тымын?
Н'инк'эе ивнинэт:
— Вынэ вай-ым, н'отк'эната ырытк'эе тырыпгъэн ынкъам левтык тиргъэн. Люур ынан иниквъи: «А'мын-ым вытку гынан энанмэ!» — ынкъам н'отк'эн пойгын инэйылгъи. Лымн'э иниквъи: «Ыныкит н'отк'эн пойгын антымн'эвка рэнтын'ын, гымыгмил рэрмэтвигъэ ынкъам рамлытвэгъа».
Ынк'о ытлыгэ ивнин:
— К'ун к'эйвэ, ынн'ин к'итги!
А'мын-ым, ымыльо гынтэвыльыт энмэч пэлк'ынтэтгъэт, рагтыгъат.
К'ынвэр ынк'эн н'инк'эй мэйн'этгъи, энмэч а'ачеко нъэлгъи. Ынин ытлыгыт въигъэт. Пэнин ытлён нилюльэтк'ин чама нымлытвэк'эн амк'ынъычо. Ынк'оры н'отк'эн а'ачек эрмэчьу чама мылыльо гэнъэтлин. Лыгэн э'к'эльын пыкитльэн нэнанмыткок'эн.

С. 174

Энмэн ытлён ганымытвален вээмык к'ача, н'эйык рымагты. Энмэн ынк'эн н'эгны — Валян'ай, Ван'к'арэмак к'ача вальын, ытръэч амнон'ын'к'ач. Ынръам ытлён уйн'э эн'инк'эйкыльу гитлин. Ытръэч гэн'эвъэнэ гатваленат.
Ынръам к'утти н'ирэк', гэнинэльэ вальыт, пэнин гынникгилильыт нотайпы. К'ол рыннинэт ырык ытлыгэ ивнииэт:
— Ынн'э Валян'айык рымагтэты элк'ыткэ к'итыркынитык!
Эккэт-ым валёмгъат ынкъам иквъэт:
— Вынэ к'ырым мынылк'ыт ынкыри!
Ынкъам-ым к'ол иквъи нэмэ гыннэкгэлема:
— А'мын, китъам ынкыри мынылк'ыт, н'эйык рымагтэты !
Ытлен'ин нъэнк'этк'ин, нивк'ин:
— Вынэ ынн'э! Э'тки н'ан ытлыгэ нынъотавморэ!
Вэнлыги ынээльэ нэначын'к'эн, нинивк'ин:
— Гыт эмтэн'ыльэ э'нк'этыркын!
К'ынвэр к'ытгъэт. Н'айыткынатгъат, к'алетлы нэгитэн — эвын гэн'эвъэнэ купрэк нымигчирэтк'инэт. Ынээльэ ытлен'и ивнин:
— Китак'ун, мырыпгъэн!
Ытленъютэ ръотавнэн. Вэнлыги ырымнин. Ынръам рынныкон лыгэн гыткак к'ача иргъи. Эрмэчьын гырголягты лылепыткугъи ынкъам иквъи:
— К'ак'а, рэк'э гиину нэлгыгым? Китъам ръэнутэт, мыёпатынат!
Пойгын эйминнин эрмэчьэ ынкъам к'ытгъи. Лыгэн эвыр пэтлек'эй йъонэнат. Лыгэн йъонэнат — ивнинэт:
— Вынэ морыкы мынк'амэтваск'эв, а'тав лыгэн еттык!
А'мын-ым, к'ытгъэт. Ынкъам к'амэтвама ивнинэт эрмэчьэ:
— А'тав, мынувичвэт!
Ынээльын вэтгыры вагъэ, ытръэч пынлёгъэ:
— Рэк'ъэм мытритгъэ?
— Пойга,— татлыгнэн эрмэчьэ.
Аны, моогъат пойгыльатык.
Люур тымнэн эрмэчьэ увичвытумгын. Ынкъам ивнин к'ол:
— Вэлер гыт к'ырагты!

С. 175

Рагтыгъэ ытлен'и. Ярак пыкирык, пын'ылтэлгъэ.
Ынк'о ытлён моогъэ илюльэтык, эмрэрмэвн'э чама амрамлытвэн'а. Лыгэн пэтле эрмэквъи ынкъам мылытвэгъэ.
К'ынвэр к'ытгъи нэмэ ынкырилы. Нэмэ лыгэн н'айыткынгыпы ырымнин эрмэчьын, вээмык к'ача вальын. Нэмэ эрмэчьэ ёпаннэн. Нэмэ ынкы йъонэн — ивнин:
— Како, нэмъэм ети?
— Ии, тыетык! — татлыгнэн.
— Вынэ мынрагты морыкы! — эрмэчьэ ивнин.
Ырыкы к'ытгъэт. Нэмэ к'амэтвама ивнин эрмэчьэ:
— А'мын-ым, мынувичвэт!
— Вынэ а'тав, китъам! — татлыгнэн турэрмэчьэ.
Ынк'о торымгогъат увичвэтык пойга. Ымъылён'эт ымы ымныкэрэт ныпойгыльатк'энат. Кынвэр аны лымн'э н'ырок' ы'лён'эт ынкъам н'ырок' ныкирит ныпойгыльатк'энат. Люур турэрмэчьэ пивнин ынпыэрмэчьын гыткайпы.
Арычга иргъи ытлён ынкъам иквъи:
— Како, мэй! Ынръам иниргъи гынан! Опопы к'энатан'ынмы ынкъам гымнин н'эвъэн к'ылгыгын!
Ынк'о тымнэн ынкъам н'эвъэн лыгнин турэрмэчьэ.
Ынн'ин гатваленат тэленъепкин эрмэчьыргин вагыргын.

С. 176

Кэйн'ын ынкъам н'инк'эй

Ынк'эн мэйн'ынымнымык гатвален элек.
К'олетъылё н'инк'эйгинив тэнмавръогьат оонъынтанвэты. Ырык рээн-ым к'ол нанк'ыльын н'эвыск'эт гатэнмавлен оонъынтанвэты. Ынк'он эквэтгъэт н'оонрэ, ыяагты — н'энку а'мын лыгимыкуунъыльын.
Вынэ н'ан ноонъыгыркэчек'энат н'энку н'энк'айымкычгын. Люур рай к'ол н'инк'эй к'улильэтгъи кытынгынтава: «Вынэ н'оты кэйы'оон!»
Аны лыгэн эвыр ынкэк'эй н'энк'айымкычгын гатляпыткочаленат камлелы ырык, ынк'о нэльун — эвын кэйн'ын нылек'ин тэкэм ырыкэгйит... Н'энк'айымкычгын гагынтавчален о'раяран'к'ачагты. Чымк'ык лыгэн эмпаян ныпэчаткок'эн ынкы ръэтык, эвыр мъаян н'инк'эйк'эй эвытлым н'ээккэк'эй. Нытэргыльатчак'энат-ым ынк'эн мъаянвык'агтэ, вачак' вэнлыги к'ырым ы'нъатчанат майн'ыянва.
Ынрак' пэлятгъэ нанк'ыльын, гэпэн'ъивэтлин. Лыгэн-ым ынкы пиринин кэйн'э нанк'ыльын н'эвыск'эт. Ынръан'ан пыкиринэн'у нанк'ытъайытчанэн нанк'ыльык'ай... Лыгэн-ым ынкы тымнэн, к'эчейыръын ымыльо йытольаннэн1, нанк'ычыко вальын нэнэнэк'эй ымы, нак'ам нэюльэтк'ээтк'ин.

С. 177

Кэйн'э руйвынин н'эвыск'эт-ым, ынк'о нэнэнэк'эй пиринин ынкъам ыныграгты рыльэтэннин.
Ынръа н'ан кэйн'э нэнанмыткок'энат гыръольыт рэквытти, мэн'инрин ылвэт ынкъам нэнанлыватк'эн ынк'эната лывээръа.
К'ынвэр мэйн'этк'ээтгъи нэнэнэк'эй. Энмэч нычайвыткон'н'ок'эн нэнэнэк'эй. Кайн'ырачыко мэйн'этгъи. Эвыр н'аргыногты нэнанк'ытчерантовк'эн кэйн'э. Ынк'о, к'ынвэр, вэтгавын'н'ой н'инк'эйк'эй — кэйн'ын ытри вэтгавын'н'огъат...
К'олетъылё ивнин кэйн'э:
— Рэк'э-ым нытэйн'этигыт?
— Ылвэтъуле, мэн'инрин к'аатъоля ынкъам чама имырэк'э.
— Ынкъам вай эты трэлвэгилиркын, трэтэйн'этгилиркын?
— К'элюк'ъым!
Ылвагэлельатын'ой кэйн'ын тан'к'онпы. Аны ылвылю нэнанмыткок'эн нымкык'ин! А'мын, н'инк'эйк'эй вынэ нылгинымэльэв нытэйн'этк'ин ынкъам аны нылгиныйык'ъэв нымэйн'этк'ин — энмэч н'инк'эю нъэлгъи, нотайпы
нылейвык'ин амынан... Ынк'о-ым энмэч гыттэпэквъи.
К'олетъылё нэмэ ылвэгилигъи кэйн'ын. Амынан н'инк'эйк'эй нэмэ пэлятгъэ ярак. Эчги эквэтгъи кэйн'ын, лыгэн мачоратвак пыкиргъи рэк'окалгын... Н'инк'эе ивнин:
— Ако, еттык!
— Ии!
— Мэн'к'о ети?
— Вынэ ыяайпы!
Рэк'окалгын нымн'ылёк'эн:
— Гыт-ым иа'м н'утку, кайн'ырак нытвайгыт?
— Мин'кыри к'ун эвын н'уткэкинэйгым.
— Элымн'э, н'уткэкинэйгыт! Э'мъим гынин ытлыгын?
— К'оон', нак'ам гымнан гэмо.
— Нак'ам лымн'ъэм гымнан лыги...
— Элымн'э, э'митлён-ым игыр?
— Игыр ытлён ярак.
— Элымн'э, ярак, э'митлён-ым ынин яран'ы?
— Н'анк'эн-ым, о'равэтльак рээн нымытваркын.
— Како, элымн'э н'энку! Нак'ам-ым гым иа'м н'утку?
— Гымнан-ым нак'ам лыги,  иа'м н'утку варкын.

С. 178

— Элымн'э,
— Э'мъим гынин ытля?
— К'оон', нак'ам ымы гэмо тылгыркын ытля чиниткин...
— Како, элымн'э, нак'ам нэмэ гымнан лыги... Ако вай-ым мин'кыри н'утку нытвайгыт?
— Вынэ ынн'атал нак'ам нымэльэв!
— Мин'кыри нытэйн'этигыт?
— Вынэ ымы нылгинымэльэв!
— Элымн'э! Опопы ынрак' мымн'ылтэлык...
— Ээй! — гакоргавлен н'инк'эй.
— Вай-ым гынин ытльат-ытлыгыт ганымытваленат майн'ырагэнэвык, мэйн'ынымнымык. Ынкъам ынкы ганымытвален н'инк'эй нылгинымкык'ин. К'ол-ым вай итгъэт элек н'энк'айымкычгын оонъынтачагъат тан'ымыльо чеэкэй. А'мын-ым, аны нылгъэк'эгнитк'ин! Ынкъам ынкэгрээн гэквэтлин гынин ытля, нанк'ыльын, оонъынтанвэты. Нак'ам ынкы тэн'эмн'ин'к'эй гоонъынтатленат, ытръэч ынк'эн амынан гынин ытльак'ай ырык рээн гоонъынтален. Ытлыгын-ым гынин нык'аальатк'эн, нык'орагынрэтк'эн... Ынкъам ынк'эн ынкы нуунъыгыркик'инэт. Люур рай к'ол н'инк'эй к'улильэтгъи: «К'ыгит аноо, кэйн'ын етыркын н'анк'о!» Ынкъым тан'ынмыльо гэтлепыткуръулинэт н'инк'эйгинив ынкъам гагынтавчаленат яран'к'ачагты... Лыгэн энъыян ныйк'унтэтк'ин, эмпаян ныпэлятк'эн. Ынкъам ынкы ынк'эн гынин ытля гэпэн'ъивэтлин, ынк'эната кэйн'э пиринин... А'м, лыгэн-ым эвыр ынкэк'эй нанк'эпы тъайытчанэн ынкъам ымыльо к'эчейыръын йытольаннэн, ынкъам тымнэн. Йык'к'эй-ым ынкаят рунин кэйн'э гынин ытля, нак'ам-ым гыт ынкы нагтогыт кэйн'э гынык ытльананк'ычыкойпы... Ынкы плыткуй кэйн'ын к'амэтвак, ынрак' гыт нэпиригыт-ым ынкъам рагтыгъэ ченэтрагты. А'мын-ым ынкъам вай н'утку йык'к'эй нэнмэйн'эквыт.
— Како мэй! Ынн'атал-ым вэлынкык'унэйгыт!
Пын'ылтэлма, н'инк'эй рыпэт гатан'йыкыргыгаван'катлен. А'мын, чиниткин ытля ейвэчу гэлгылин ынкы н'инк'эе чама гэйивик'этлин...
Ынк'о нэмэ ивнин рик'укэтэ:
— А'мын-ым, ынрак' гыт мин'кыри рымагтэты ранымытва, мытвыгъан ынк'эн!

С. 179

— Ээй! — ночыткок'эн н'инк'эй.
— Игыр-ым вай н'утку нымытваркын гыт, ынрак'-ым мэвынлым к'ылваквэ рагтык, мин'кыри к'ун вай гыт нэнмэйн'эвыркынигыт, эмрэнун'э мэйн'этык...
— Ооккой мэй! — вынэ нылгайылгавк'эн н'инк'эй.
— Анык'ун-ым н'утри тан'ын' ратвагъа: игыр лыгэн к'ырарагтын', вай гынин яральыт чымче варкыт. Лыгэн-ым, эмытъэт к'ыгагчаквэ!
...А'мын, вынэ н'инк'эй ганн'энайпылен кайн'эты! Ынкы-ым кэйн'ык ыннанмытлынча гэтгивилин, эвыр ыннанмытлын'гэвэльын- Ытлён ынк'эн тан'гэмо нинэлгык'ин, к'ытлыги, ынин ытлыгыт варкыт.
— Ыныкит игыр рэпкиргьэ ярак, вэтык'ун к'ынмыгын гымыкы майн'ычымн'ы, лыгэн к'ык'аптъэтрагын нутэк, ынкъам ынан трэльун'ын.
— Ээй, вынэ транмын'ын, ынн'атал-ым вэлынкык'унэйгыт, инэвинрэтгъи!    К'ымэк а'мын кэйн'э энанмы, ынн'атал-ым тыкоргавыркын!
Ынк'о рик'укэтэ ивнин:
— Таам вынэ, мынэквэт,— гым ченэтрагты, гыт-ым нэмык'эй ченэтрагты!
Ынк'о эквэтгъэт амъянра. Н'инк'эйк'эй нылгэркычавычильатк'эн ярагты! Ярак люур пыкиргъи... Найъойвыгъан ынкэкинэтэ нымытвальа, ынрак' нымн'ылёйвык'эн:
— Мин'кэкинэйгыт?
Ынк'о моогъэ пын'ылтэлык. Тан'ымыльо тывыльаннэн рик'укин тывъё: ытльат-ытлыгыт тывыльаннэнат, кэйн'ык нымытвагыргын тывыльаннэн. Ынк'о тан'валёмръогъат... К'ытлыги, кэйн'э гэнмэйн'эвлин н'инк'эй!
Аны тан'ымыльо гакоргавръоленат, ытлыгын ымы ынкы. Галгэнаглятлен ытлыгэты н'инк'эй!
Ынк'о нанмын чымн'ы рэк'окагты пууръу.
Ытръэч.

С. 180

Н'эвъэнйыръын ынкъам мэмыл

Клявыл ынкъам н'эвъэнйыръын нынымытвак'энат.
К'ол итгъи к'лявыл ивинигьи. Лыгэн ы'вэк'уч эквэтгъи, н'эвъэн н'ытогъэ ынкъам ан'к'аванвэты к'ытгъи, йытрыттэ рынэнин рымавынвы. Люур мэмыл ванвычыкойпы пиврэгъи, Н'эвъэнйыръын к'айымгойпы пиринин ынкъам мэмлычыкогты рэквэтэвнин...
Рагтыгъэ к'лявыл — эвын н'эвъэн уйн'э. Аны к'лявыл ымныкэрэт гильуткулин — уйн'э, льук лывавнэн... Ынк'о эргатык н'ытогъэ, рэк'окалгын льунин. Ивнин рик'укэтэ:
— Нырэк'игыт?
Ивнин к'лявыля:
— Гымнин н'эвъэн гантымн'эвлен!
Рик'укэтэ ивнин:
— Эргатык кынмал мынльугъэн ванын'. Ытри ынкы варкыт. Гынин н'эвъэн гэлгылин мэмыля...
Рагтыгъэ к'лявыл ынкъам купрэн ынанъомрычьын рытэнмавнэн.
Ынк'о эргатык эквэтгъэт, копрантыватыск'эквъат. Рик'укэтэ гамгаваны нэнайн'откок'эн, К'ол льунин, ынк'о

С. 181

йын'отконэн — эвын колё тыкгаткэта! Ивнин рик'укэтэ:
— Н'утку к'энантыват!
Ынкы рытваннэнат. Рик'укэтэ ивнин:
— Эвыт раквагъа н'авмэмыл, тэнуйгын к'ыгтыгын, к'ол ы'ттъын авынаёгты к'ынвэнн'ыгын, линлин' мэмылыткынык к'ынтыгын ынкъам к'ынтогэ. Мачынан ынкы нытваркын.
Ынк'о эргатык купрэт ёпаннэнат, эвын гаквален н’авмэмылчын'ын... Ынк'о рырагтаннэн ынкъам тэнуйгын йыннин. Ы'ттъын ратвынэн, рывэнн'ынин авынаёльэты, линлин' йытонэн, мэмылыткынык рытрилнин. Ынк'о к'лявыл н'ытогъэ. Этъок'айк'ын рэск'иквъи — люур рымъэйн'энин... К'лявыля ивнин:
— А'мын како, ынн'атал-ым мин'кыри гэлк’ытигыт?
Ивнин н'эвъэнйыръэ:
— Гым ытлён мэмыля гэнанрагтатлен.

С. 182

Нъыръык'ин эн'эн'ыльын

Энмэн, к'улинымнымык к'ол гатъылын'олен н'эвыск'этк'эй. А'мын-ым, аны лыгитэнчимгъульын н'эвыск'этк'эй чама нылгэныван'эк'эн. Ытлыгэ, ытльата ынкъам ытленъюрык гылёо нылгык'ин ытлён.
Ынкы-ым, мэтчымчек, нытвак'эн нымнымк'эйык к'ол эн'эн'ыльын. К'ынвэр ытлыгын иквъи:
— Тыттэн'эт вэрин, мин'кыри мынинмык? Нак'ам н'утку варкын мэтчымче нымнымк'эйык, лын'ыр амытва рытъё, эн'эн'ыльын.
Н'эвъэнэ ивнин:
— Вынэ а'тав, опопы к'ыгтыгын. Юрэк'-ым нъынмэлевэннин!
Нак'ам ытленъюк'эгти нытэргыръок'энат лин'виттэ чакэттэты. Эквэтгъи ытлыгын ан'ан'ыльэты. Пыкиргъи нымнымк'эйык. Иквъэт:
— Ако, еттык!
— Ии!
— Ако, к'эйн'ун-ым эвыр рэк'ыльигыт?
— Вынэ к'ун, нак'ам ипэ к'ун, мэливыльыт, н'утку варкын эн'эн'ыльын! Э'митлён-ым ынин яран'ы?

С. 183

— Вай ын'к'эн-ым н'аан, яатрак чымче итыркын!
К'ытгъи н'энри. Ярачыкогты рэск'иквъи. Люур вай:
— Ако, еттык!
— Ии!
— Ээй, вынэ к'ычайпатгыткы вай рэмкыльын!
Начайпатгъан. Чайпанма-ым нывэтгавчетк'энат. Нэнамн'ылёк'эн рэмкыльын: «Мэн'к'о етгъи?»
— Вынэ ярайпы.
— Ако, к'эйн'ун-ым рэк'ыльигыт?
— Вынэ к'ун ынръа мургин н'ээкык галгэтъылын'олен.
— Ако, элымн'э!
— Ынкъам чит гыт тыгтыгыт.
— Вынэ алымы, трайъон'ын, ынан тъытлен трэнмэлевэнн'ын!
Чаёплыткогъат, ынк'о эквэтгъэт.
Пыкиргъэт. Лыгэн эвыр йъонэн тъытльэн:
— Э'митлён нытъылк'ин?
— Н'отк'эн-ым вай, к'эптин...
Эчги вулк'ытвигъи, ынрак' эльоткомгой. Колё аны нылгикэльэткульэтк'ин чама лыгэн нылгэярарпэгляръок'эн! Нак'ам тъытльэн ыныкгин'кы нинэнтык'ин...
Эргатык лыгинъэ кыеквъи эн'эн'ыльын. Рыгъевнин тъытльэн. Ынкы вуск'ымчыку нэнанпэгляръовк'эн, лыгэн икумин'кыри нинэнтивык'ин...
Ынк'о тъэче кивыткугъи-ым — иквъи:
— Трагтын'н'ок-ым вай! Итык-ым вай лыгэн н'эранъылё рэмэлеквъэ! — Ынк'о нивк'ин,— Иик вынэ, итык-ым, этъым, тынмэлевэтын, ытръэч-ым нъэлгъи вилвил...
Нивк'инэт авынральыт: «Вынэ ынан мытрэркурн'ын!»
К’ынвэр рагтыгъэ эн'эн'ыльын. Авынральа ыныкагты нэймитын лыгэчьыльын раквытчын'ын ынкъам лымн'э моок'ор.
Ынк'оры рэмкын э'раткомгон'н'ой. Аны тан'этъо н'эвыск'этк'эй галгэтъылын'олен! Тэкэм люур вай э'рама въигъи... Нак'ам к'ытлыги, люн'ынмэлевэтэ рыннин.
Ынк'о-ым ынк'эн эн'эн'ыльын танлёнръэлягта гитлин. Лыгэн тан'к'онпы эвытрыкэ гэнъэтлин. Этъым, лыгэыяагты гаялгытлен... Ы'мто, а'мын к'эглынангэт эты, эн'эн'ыльыт нылгинъыръык'инэт?!

С. 184

Эн'эн'ыльын - тэмъюн'ыткульын

Ынк'эн гатвален тэленъеп. Энмэн нивк'ин ынанчинит:
— Гым мэчынкы зн'эн'ыльигым. Эвыр мэн'ин ратъылын'оркын, к'энагтыркынэтык!
Ымыльо амк'ынъычо нинивк'инэт:
— Эргатык к'ыетгытык! Ымыльо гатакэчгык'айма к'итгытык! К'ывалёмгытык! Ыныкит ыннэн уйн'э этэкичгык'эйкэ ритгъэ, к'ол ынин ройыръыкэн рэвъигъэ.
Эргатык к'ытръугъэт. Ымыльо гэтэкичгэ гитлинэт.
К'олетъылё к'утынин экык тъылын'огъэ. Эргатык йыннэн эн'эн'ыльын.     Иквъи:
— Вынэ н'оты экык тъылын'огъэ.
Эн'эн'ыльэ ивнин:
— К'эйвэ рэнамынгыкванн'ытык?
— Вынэ мытрамынгыкватгыт!
Эргатык к'ытгъи эн'эн'ыльын, эвын гъэк'эрэлин тъытльэн. А'тав ильуткугъи. Авынэльоткогты въигъи экык. Люур ытлыгын иквъи:

С. 185

— Вынэ вай въигъи!
Эн'эн'ыльэ пынлёнэнат:
— Въигъи?
— Вынэ вай въигъи!
— Анык'ун мытвыгъан, иа'м въигъи ынк'эн н'инк'эй, к'ыпалёмтэлгытык! Еп  гымнан гымнин ильуткукэлы э'йн'эвкэ, еп эпкиркэ въигъи. Ыныкит нъыпкиргъэн, к'ырым нъывъигъэн.
Этынва пынлёнэн:
— Игыр-ым экык а'к'анаёвын'?
Эн'эн'ыльэ ивнин:
— Чамъам.
Этынва пынлёнэн:
— Этык'ун трамынгыквыгыт?
Эн'эн'ыльын иквъи:
— Вынэ рэнамынгыкватгъа. Ыныкит энамынгыкватка ринэнтын', нэмэ к'ол рэвъигъэ экык.
Этынва ивнин:
— Вынэ мымынгыкватгыт!
Мынгыкво йылнинэт мытлын'эн к'орат, н'ирэк' ы'ттъыт, н'ырок' и'гнэлгыт.
Эн'эн'ыльын рагтыгъэ.
Нэмэ к'ол экык тъылын'огъэ. Нэмэ йыннэн эн'эн'ыльын. Нэмэ к'ытгъи. Ильуткугъи. Ынкъам иквъи:
— Эргатык рэмэлеквъэ. К'энамынгыкватгэ!
— Вынэ мынынгыкватгыт.
Пытк'ымыкын' мынгыкваннэн. Эквэтгъи эн'эн'ыльын. Лыгэн эквэтгъи, въигъи тъытльэн. Ытлыгын иквъи:
— Чекалван' вальыт! Эккэт тэлпыркыт!
Ынрак' н'ээкык тъылын'огъэ. Нэмэ эн'эн'ыльын йыннэн, ивнин:
— Вынэ н'ээкык ынръам тъылын'огъэ.
Эн'эн'ыльын нэмэ к'ытгъи. Нэмэ ильуткугъи, иквъи:
— Ынан рэмэлевын'.
Ытлыгэ ивнин:
— Вынэ нымэлевын-ым, к'ырагтыгэ.
— Вынэ, игыр трарагтыгъа, энмэч к'энамынгыкватгэ.
Этынва ивнин:
— Вынэ чик'к'ырым мынынгыкватгыт, э'ткин' ы'ръунтэтръуркын!
Эн'эн'ыльын иквъи:

С. 186

— Эвъим ымыльоторэ рэвъиткунтык!
Анн'энайпыгъэ эн'эн'ыльын, эквэтгъи лёгмынгыквата.
Ымыльо люн'въитэ итгъэт. Ынк'оры эн'эн'ыльын э'к'у нэтчын. Ымыльо нивк'инэт:
— Ынк'эн эн'эн'ыльын нылгинъыръык'ин, ытръэч нырагаймычьавн'ык'эн.
Ымыльорык э'к'у нэтчын.
Ынн'ин тэленъепкин эн'эн'ыльыт нырагаймычьавн'ык'энат.

С. 187

Йичьэмрэтти, н'ыраргарэ вальыт

Ытля ымы гэвъилин ынкъам ытлыгын,
Ылвылю элек нынмыткок'эн. Ипэ к'ол итгъэт увильэтгъэт ылвытъуле, лыгэн ынкы напэлянат ук'к'эмчыку эръэйыръын ынкъам ыпалгын.
Эвын етгъэт, рэк'э ыпалгын гаткон'н'олен, ымы эръэт гэтъэттывилинэт. К'ол ынээльын иквъи:
— Ытлён рэк'э руркынинэт эръэт? Кита к'ол чайвыткон'н'ок ныпэлятын, а'тав гынрыру мынылгын, ръэнут рэркын, мури амк'ынн'ыток.
Ымыльо ылвэгилигъэт, н'ырак'ав пэлятгъэ. Ынанн'энчьан пэлятыйгот нэнтын. Тытлык атчыгъэ ынк'эн о'равэтльан...
Эвын амгынотъылё нынъэлк'ин. Люур ранмэйпык виилетгъи... Лыгэн ынкы эк'уликэ нъатчак'эн. Эмк'элелвынэ нивк'ин: «Вэчьым н'отк'эн ныетк'ин».
Эвын рэгъи тан'амъыттъымъеквэйн'ын н'эвъэнйыръын... Авэтывак' к'лявыля пэнрынэн. Аны энмэн гэтэйкэвлинэт...

С. 188

Люур амъыттъымъеквэйн'а авынтайкавэты ивнин:
— Опопы к'энаматагэ. Йъарат амк'лявылторэ варкынэтык, яйвачгыргыторэ! Вэлер-ым ван'эльо митыркын.
Аны энмэн о'равэтльак'ай гувильэтлин, амъыттъымъеквэйн'ын тыргэтъюунин, гыргоча ыпалга энайпаннэн. Ынк'о иквъи н'эвъэнйыръын:
— Виин о'рарайынрэ к'ылиги, ынан эвыт триквыт,
тагам о'ран'анк'о к'ылиги!
Лыганлыгъэ о'равэтльан — н'эвъэнйыръэ ивнин:
— Таам, о'ран'анк'о к'инэгитэ!
Эвын гитэнин — йык'к'айъым н'эвъэнйыръын ынкы гитэнин... О'равэтльата ивнин:
— Мыматагыт!
Матанэн.
Еп чейвыткульыт эпкиркэ, увильэтгъи н'эвъэнйыръын. Люур пыкиргъэт н'ыроргарэ. Н'ытогъэ н'эвъэнйыръын. Лыгэкоргаквъат ынинэльыт! Рэгъэт чоттагнэты. Ынанынпычьа матанэн. К'ол анн'энайпыгъэ инэльульын...
Чейвыткугъэт нэмэ н'ыроргарэ, к'ол пэлятгъэ. Ёрочыко нъэптык'ин н'эвъэнйыръын. К'лявыл рэск'иквъи, ивнин:
— Йык'к'эй гымнан мыматагыт!
— Э'ткин'игыт! Вынэ к'ырым! — н'эвъэнйыръэ ивнин.
Элгык'ай эйминнин, чит вылгыпыркынэн... Люур вытры иргъи о'равэтльан — тымнэн, к'ытлыги... Эк'ылпэ нэлгычыку рычымк'эннин, кылтынин, майык рыннин.
Чейвыткульыт етгъэт, н'эвъэнйыръын никвъэн:
— Э'мъим мургин ытлен'и?
Н'эвыск'этэ ивнинэт:
— Лыгэн турык яачы ръэтгыпгъэ.
Ынръам к'ол пэлятгъэ, ынанынпычьын. Майгэн'кы ныгатгаткок'эн. Люур лявтэты ръэнут эрэтгъи... Маленэн, эвыр гитэнин — мутлымул. Иквъи эмк'элелвынэ: «Ынръам ръэнут?» Нэмэ гатгаткон'н'огъэ — нэмэ йиннин мутле... К'ынвэр налгымай рырыткунин — эвын ынкы льунин ыргин ытлен'и, к'ытлыги, н'авъанйыръин'а ганмылен... Лыгэн авъеткынка нэмэ румэкэвнин.
К'утти ытленъют етгъэт — винвэ ивнинэт:
— К'ытлыги, этъым, н'эвыск'этэ ганмылен...
Ынк'о эргатык ымыльо чейвыткугъэт. Нутэк увэрайн'ын

С. 189

нэтэйкын. Аны тан'ымъылён'эт гэкымъыгичилинэт. Лыгэн увэрайн'ык ныёльатк'энат. К'ынвэр ы'ттъымил майн'ан'н'огъат кымъыгинив...
Ынк'о эргатык н'эвъэнйыръын ныван'эк'эн чотыткынык.
Люур кагынмыткыната к'очелгылгык'ай льунин. Н'эвъэнйыръын иквъи:
— Н'отк'энат ръагыпы лейвыркыт?
К'очелгылгык'ай люур иквъи:
— Ытръэч лыгэн гыныкы эмъейвэчетэ тыетык. Ивкэ к'ун миквыт — гыныкы нэтэйкын нутэк увэрайн'ын. Лыгэн эргатык нэриквыт: «Ивкэ к'ун, ылвамкин'ын выргыргэркын, мынъёпатын!» — лыгэн к'иквынэт: «Ев-ев, мамкэргыпык! Виин н'отк'энат чемынгыт кэргымма к'ынчичьэркыниткы!»
К'эглын, эргатык, чайвытконвэпы етык, никвъэн:
— Ылвамкин'ын мынъёпатын!
Н'эвыск'этэ ивнинэт:
— Ев-ев, мамкэргыпык! Виин н'отк'энат чемынгыт к'ынчичьэркыниткы кэргымма!
Люур эвыр нэгитэн — гагырголятлен... Нырэпирин'к'ин — нылвавк'эн пирик. Гырголятгъэ.
К'ытлыги, к'училгык'эе гангырголявлен…

С. 190

Ныпичгык'ин Вэгрэтэм

Клявыля нынну гэлгылин «вагылгын» ынкъам «рэтэм».
Ганымыльавлен нынну ынкы — «Вэгрэтэм». Аны ытлён тан'вэнъым ныпичгык'ин, тэн'пэнин  к’онратвальын, ымын' нымным ванэван чымче нытван, мин'кыри к'ун найылгавк'эн, рэлк'ынн'ыт мэн'к'окэнат рэмкыльыт кытамчачва. Ынкъам ынк'эната найылгавк'эн. Нак'ам ытлён лымыльын, н'ирэнн'эвыльын. Ытлён еп лыгэн а'атчек, э'квыргъам лыгэн гэлелютлин, эвын лыгэн гэмэчынпэвылгэтлин.
К'улитгивик к'ол н'эвъэн рылейвынин к'аагты. Ынкы эвын гагроръолен, к'аат эвын ныгръок'энат. Н'энку к'аатагнык, гытгык к'ача, пэнъёлгын нэтэйкын, нак'ам н'эйгин'кы нытвак'эн, эвыр н'элвыл гытолын'кы нытвак'эн.
Тэкэм пэтыкэлвайынвык увэмгогъат, ынкы пэтыралк'ан'ынвык пэтырытын нылгинымкык'ин.
Нарычгытвак'эн ы'вэк'уч, н'эвъэн-ым нувик'ин. Ынк'о мачгырголягты н'эвыск'эт ун'элгъи. Ынкы ууркиткугъи н'эвыск'эт, ынк'о ы'вак'очегты к'ытгъи эвтылягты,

С. 191

нэмэ-ым н'ан нунрэпэтк'ин тыляма, нак'ам нъэк'эгнитк'ин. Люур вай авынтыляма гыткак'ач лыгэгтонрапатгъэ. Ынрак' тин'ук нэналвавк'эн. Нак'ам рай ынкэчыку нинэлгийгуткуйвык'ин гыткалгын рэк'э... К'ынвэр тин'унин гыткак'ач — эвын ынкы рээн йытонэн ы'лчыкойпы кайн'ин'ын, лыгэн ынк'эн гыткак рээн йытонэн... Ыныкит гитэнин н'эвыск'этэ, аны гэлгигынтэвлин о'раы'вак'очен'к'ачагты. Нак'ам нылгик'улильэтк'ин: «Аны, вай ръанотайн'оон!..»
Аны ы'вэк'уч гэлк'утыск'ычетлин йылк'ыльын: «Э'митлён?» — «Вай н'отк'эн!» Аны тумгэк'эй Вэгрэтэмк'эй пэтырынна гавылгытколен кайн'эты, тан'ам кытрэлык нинэнпыткэвъюук'ин пэтырынна. К'ынвэр н'ан тэн'ынпунн'итэвнин кэйн'ын, гынтавычгатгъэ кайн'ин'ын. Рагтыгъат ытри.
Ынк'о нэмэ элеръугъи. Тылванымтакачгыка ынръа гатвален, к'оныръым эвын ынн'ин эмк'ынгивик анымтакачгыка нытвак'эн Вэгрэтэм. Тан'ымыльо вээм ръилеръугъи. Кыткытръогъэ.
Анольатынвык тылегъи Вэгрэтэм. К'аанматыльатгъэ, ынк'о имтилк'ытгъи, к'аальатакватгъэ. Тылвамыргынан н'эвъэнти пэлянэнат. Нак'ам к'ол н'эвъэн нанк'ыльын. Ныннын'ыттык'инэт элен'ит.
...Люур рай к'улиныкитэ мэлк'эпы ръэнут нывыргыргыръук'ин нак'ам мэлк'ыткынык тан'вэнъым мыгтэкичгыльын.
Ынк'о эргатръогъэ, нэгитэнэт тэкичгыт. Аны эвын гэлгинуйвылинэт тэкичгыт!
Ынк'о нэмэ йылк'этгъэт к'уливулк'ытвик. Кыеквъэт — эвын тэн'уйн'э тэкичгыт милк'ык, тан'ымыльо гэнуйвылинэт... Аны нылгайылгавк'энат!
К'улиныкитэ яракэн рэнмырэм натъайытчагъан, лыгэн нынк'ъэк'ыръувк'ин. К'ытлыги, ынк'энат кэйн'ыт... Амайылга-ым ванэван нырэк'ынэт н'эвыск'этти.
К'ынвэр, к'олетъылё тэн'этэкичгыкэ нъэлгъэт — тан'ымыльо гагтоленат кэйн'э.
К'уливулк'ытвик энарэрыльатын'н'огъат рэнолгыгэн'гыпы, лыгэн к'ун нылгивэгыткульэтк'инэт уйн'э нытвак'энат. Люур к'отляйн'ын ёрогты кытгъи. Ерочыкон нэнчимиръэвын. Нанк'ыльын нэпиригъэн. Ынк'о тан'авынк'олельыръогты нанынтон'атын н'аргыногты.

С. 192

Эргатръогъэ. Тан'амынан нъэлгъи. Чимгъугъи н'эвыск'эт. Тэйкынин тытлык ваны, варэск'ыткынык. Румэкэвъюунинэт уунъыкэнъут. Н'энку натчытвак'эн.
Вулк'ытвигъи. Нэмэ лыгэн ярачыкогты авынгачагъат. Ытлён-ым н'оон гыргол нывакъотвак'эн. Нэмэ моогъат энарэрыльатык — инэльук лываквъат. К'ол н'ытон'н'ой. Н'ытоск'эвыльын н'эвыск'этэ н'ыленн'ылетэ инэгнэрэннин. К'аптэткынык иргъи н'ыленн'ылет — лыгэн-ым эвыр ынкэк'эй н'ылетръугъи кайн'ин'ын... Авынгынтавыльатэты йытрыкымгытръогъэ, ынк'о-ым гапэк'эттатлен. К'отляйн'а-ым тан'гэмо нинэлгык'ин тылвыльын ынин томгин'ын. Плыткугъи энарэрыльатык. Н'ытон'н'ой кайн'ин'ын. Нэмэ рэрэннин йынйынчын'ын, рылвэтъюунин — н'оонко пэк'эттатгъэ... Уйн'э нъэлгъи эгытликэйн'ыкэ.
К'олетъылё пыкиргъи к'аальатыльын. Н'эвъэнэ лыгэнитык лыгъэйн'эчьивнин:
— Иа'м ети! Ран'н'ытай-ым?
— Тырагтык-ым. Э'ми к'ол н'эвыск'эт?
— К'ун гынан эмпичгэ кэйн'э гэнулин. Энмэч ымын' гым вэнъыгну тыегтэлык. Лыгэн аны гыт мурык ан'ъачгыргэгыт нымытвак!
Нэмэ нымытван'н'огъат рымагтэты. Гытгаръогъэ. Ялгытгъат. Рэвиквъэт йичьэннупык к'ача. Ынкы ынрак' кэтэм гатвален пэнинэльын... К'лявыл чама к'эгъюргын.
Таран'ыплыткогъат. У'муттуут пиринин к'ыляволя ынкъам йъонэн въильын, ынкы ытръэч нытвак'эн пыглылявыт. Ынк'эн кыплынэн — рычимиръэвнин.., Ынк'о рагтыгъэ.
Вулк'ытвигъи. Ривылк'ытгьи. Нак'ам-ым н'элвыл ярак камлелы нытвак'эн. Н'эвыск'эт амынан ярак пэлятгъэ.
Айвэчгыръогъэ. Н'эвыск'эт ванэван ныйылк'этын. Люур рай ръэнут выргыргэтгъи тытлык'ачайпы. Н'эвыск'эт палёмтэлгъэ. Нэмэ рай выргыргыръугьи. Яраттатгъэ, к'ытлыги... Рыногыргэпы левыт ръылинин. Ынк'о нывэтгавк'эн:
— К'эйвэ гавынральылен? Микынэ гымнин левыт гэнчимиръэвлин?! — канрак'олельин'ын нык'улильэтк'ин...Рилпыгитэ ръылинин увик.
— Гавынральылен? Ээ, вынэ авъеткынка к'ытватык!
Эрэтгъи рыногыргыткынгыпы, ынрак' аграткынык иргъи…

С. 193

— Э'ми авынральын? Ээ, уйн'эээ!
Чьовыргын рывэнтэннин. Н'эвыск'эт гэлгичен'ыттэтлин, рыпэт гэтэн'улвэвлин ыннэнпэнинэк... Пынлёльатын'н'огъэ кальайн'ын:
— Э'ми гымнин левыт? Микынэн' гэнчимэвлин? Ээ, вынэ к'ымн'ылтэлыркын!
Н'эвыск'эт моогъэ вэтгавык:
— Гымнан ванэван ынн'ин мынтын! Гымык ы'вэк'учитэ ынн'ин рыннин, мин'кыри к'ун лыгик'эгъюргын гымнин ы'вэк'уч чама лыгъэткин'!
Лыгэн к'ун э'к'эгкутъюунин:
— Энмэч гым к'ырым лым рымагтэты мыегтэлык, эвыр игыр ынн'ин ягталеты рэнапэля!..
Кальайн'ын иквъи:
— Таам, мынэквэт морыкы! Мурык рэтэн'ычьэтгъэ.
Ынк'эн к'ырымэн кэлы — въильын, пэнинэльын... Ынк'о рынтон'аннэн.
Эргатык, эвын эргыръон'н'ок, к'лявыл рагтыгъэ. А'мын, эвын уйн'э ярак н'эвыск'эт. К'ырирнин танлымынк'о—льук лывавнэн. Ынк'о маёлгыткынэты к'ытгъи — эвын н'энку нарычгытвак'эн. Гитэнин — эвын гэвъилин... Люн'пиритэ ымын' рыннин, лыгэн рагтыгъэ кытгынта. Рырэйвэвнин яран'ы лыгэк'ылпэ ынкъам ялгытгъэ.
Нымгутылек'ин. Гэлгуврэмгутылелин. Рэвиквъи вытку волк'ытвэма. Таран'гъэ лыгэк'ылпэ. Лыгэн аплёратвака — рай к'олейн'ын мооръэтын'к'ачайпы:
— Вэгрэтээм! Вэгрэтээм! Э'митлёнайгоот?!
Люур ининигъэт н'ирэк' о'равэтльат, нак'ам кылтыльин'ыт. Нылгэркычавычьатк'энат…
— Иик, ытлён мытыйъоркынэгыт, пичгы-Вэгрэтэмигыт!
Колё нак'ам отконан'айн'ыт нынрык'инэт. Пыкэрычгатгъат кынмал, лыгэн ынкы нанмын Вэгрэтэм: ынан-ым иа'м ныпичгык'ин!

С. 194

Н'илгэ  рин'эльыт

Нивк'инэт, энмэн ынк'эн имъэлильырык гатвален тэленъеп. Энмэн к'ол имъэлильин к'лявыл а'мын-ым, нивк'ин:
— Кита, мырин'эгъэк!
— Ээ, — н'эвъэнэ нинивк'ин.
Выквылгын н'утку нинилгэтк'ин н'илгэ ынкъам нырин'эк'ин. Ыяа гырголягты рин'эгъи...
К'олетъылё колё ёо гэпкитлин айгынлейпы. Нак'ам ынкэкин ымыльо гивинилинэт — гэнльэтэтлинэт гэлыткынык ымыльо имъэлильыт к'лявылтэ... Ынк'о, н'ырача кивкы, к'лявылен нэнэны гивлин:
— А'мын, ытлыгын мин'кыри нырин'эк'ин? Э'птэ гым ытлыгмил мырин'эгъэк.
Ытльата нинивк'ин:

С. 195

— Ытлыгын гынин рин'эк гатымн'эвлен, э'птэ гыт ратымн'эв!
Ынк'о гэвэнэчален имъэлильын... Н'инк'эй ынк'эн тъэче киквъи ёа'тык ярак. Ынк'оры ынк'эн н'инк'эй иквъи:
— Ы'мн'ан, имъэлильын ымыльо гэнльэтэтлин колё ёо. А'мын, амморгынан мытынъэлмык. Мэн'к'о мури мытрак'амэтва?
Лымн'э иквъи:
— Ытлыгын гымнин мин'кыри нырин'эк'ин?
Ытльата ивнин:
— Н'утку вай выквылгын нинилгэтк'ин ынкъам н'утку гаттэ...
Н'инк'эй гивлин:
— А'мын, кита имъэлильын мыёпатынат!
Ытльата ивнин:
— Ытръэч гынин ытлыгын гатымн'эвлен рин'эк.
Эккэтэ ивнин:
— Мачынан! Кита имъэлильын мыёпатынат, ан'к'ата рыльататъёттэ!
Ытльата ивнин:
— Ытръэч ытлыгын еп гатымн'эвлен рин'эк...
Н'инк'эе ивнин:
— К'элёк'ъым имъэлильын кита мыёпатынат, рыльататъёттэ ан'к'ата!
Нак'ам ёо колё!..
К'ынвэр, ытльата ивнин:
— Ии, мачынан!
Н'инк'эй иквъи:
— Выквылгын к'илгэтгын. Эвыр трэльун'ын, эк'ылпэ трэетгъэ.
Ымыльо имъэлильыт гумэкэтлинэт, нивк'инэт:
— Ии, мачынан, к'ыёпатгынат!
Эквэтгъи. Колё ёо!.. Авынтылягты к'ытгъи — к'ол льунин к'лявыл, нэмык'эй рин'эльын. Ивнин:
— Мин'кэкыльигыт?
Люур иквъи:
— Ун'иильигым! Гыт-ым нырэк'игыт?
Имъэлильэ ивнин:
— Вынэ имъэлильыт гэнльэтэтъюулинэт, ымыльо к'лявылтэ!
Ун'иильэ ивнин:

С. 196

— Нэмык'эй мурыкэкыльыт ымыльо гэнльэтэтлинэт!
Имъэлильэ ивнин:
— А'мын, ванэван к'ыльугын мурыкэкин?
Ун'иильэ ивнин:
— Ымын' мурыкэкин уйн'э, гэнльэтэтлинэт!
Ынк'оры, ынн'ин вэтгавма, люур ун'иильэ кыплынэн а'лыгатгата имъэлильын... Левыт гэчвилин. Имъэлильын эрэтгьи, гэлыткынык иргъи — уйн'э эрин'экэ нъэлгъи...
Ынк'оры ун'иильэ а'лыгаттэ тин'унин, эйминнин, ынк'о нымэльэв нъыркыплынэн. Имъэлильын рин'эгъи, выква иннин ун'иильын — рымутлытъэвнин... Ун'иильын эрэтгъи, гэлыткынык итгъи.
...Имъэлильэ выквылгын тин'унин, ин'к'ун нъынчимэвнин левыт, ин'к'ун нъывъигъэн. Эчги тин'унин имъэлильэ а'лыгаттэ, люур рыркайн'ын пиврэгъи... Эчги ынн'от рыннин, эчги тымыркынэн,—рыркайн'а ранн'авнэн ун'иильын. Уйн'э ръэнут гэльулин — ганн'атлен.
Ынк'оры имъэлильын рагтыгъэ. Пыкирык, эвын гэмутлылин. Никвъэн тумгэ:
— Гэрэк'игыт?
— К'ол к'лявыл гэльулин.
— Мин'кэкин?
— Энмэн ун'иильын. Ынк'эйына гэнъалыгатгаплен чит.
— Э'ми рыльататъё?
— Ымын' люнльутэ тынтыгъэн. Энмэн ун'иильыт гэнльэтэтъюулинэт нэмык'эй. Энарэрыльа гинэльулин, гэнъалыгатгаплен...
Паагъэ рин'эк. Элеръугъи. Панэна эмэлевкыльин левыт. Иквъи:
— Э'птэ гым мычавчывантагъак льорак'оймагты.
Имъэлильыт к'ытгъэт. Пыкиргъэт льорак'оймак, эвын ун'иильыт ынкы, нэмык'эй атынвыльын ынкы... К'ытлыги, ынин атынватъё ымын' гачавчывантален.
Н'ирэче кивкы, к'ытгъи ун'иильын. Ивнин:
— Мэлгыт тыльугыт льэлен'кы рин'эк...
Имъэлильэ ивнин:
— Ванэван. Гым э'квырга тымэйн'этык ынн'ин вальэгым.
Ун'иильэ нинивк'ин:
— К'эйвэ, мэлгыт тыльугыт льэлен'кы рин'эк!

С. 197

Имъэлильэ нинивк'ин:
— Ванэван! Эты, элвэльин.
Ун'иильэ тумгыт нинивк'инэт:
— Мынынмыгъан ынк'эн!
Тумгэ нивк'ин:
— Вэчьым, к'эглынангэт, к'ырымэн.
К'эглынангэт, лён'ынма рагтыгъат имъэлильыт. Пыкиргъэт. 	Румэкэвнин имъэлильыт ымыльо. Ивнинэт:
— А'мын, гымнин ытлыгын мин'кыри гэлк'ытлин?
К'ол имъэлильын иквъи:
— Рин'эльын гынин ытлыгын, люн'ъетыльын.
Экык иквъи:
— Кита мыёпатын!
Ытльата ивнин:
— А'мын, чамъам! Вэчьым гыт ымын' рэк'ыск'ычевын', к'ырым к'ыетги.
К'ынвэр ынк'эн эккэк'эй никвъэн имъэлильэ:
— Эк'ыск'ычевкэ к'ыетги!
Нэмэ экык рин'эгъи. Нэмэ выквылгын пэнин. Патгыргылгын льунин гыргол... Лыгэн ынкэгйит гатаален. Пинтык'этгъи гыргол — эвын  ынкы льунин н'агчын'ын никвык'ин. Ынкэгйит нылек'ин. Иквъи: «Мин'кэтэ гыргоча мытаа'н?»
...Люур никвъэн:
— Гынин ытлыгын ынк'эйына гэпирилин кымъылгэ...
Ыныкит ынкы рэймэвнин, эвын ытлыгын ынин ынкы варкын — кымъыйн'а гэпирилин мынга, гытката... Эккэтэ льунин ытлыгын, галягъэ. ивнин:
— Ытлыгигыт?
Ивнин:
— Ии, ытлыгигым...
Эккэтэ ивнин:
— Еп гым ныппыльэв гэрин'эйгыт, гэмо тылгыгыт ынк'эната. Тылк'ыриргыт.
Ытлыгэ ивнин:
— Колё, чамъам! Н'отк'эн кымъылгын нымэйын'к'ин, колё гыткат нымкык'инэт, нивлык'инэт... Вай-ым гым ымыльо вагылгын гинэплин, чамъам трэрин'эгъэ, к'онпын' гым н'утку тынъэлык...
Эккэтэ ивнин:
— Китак'ун-ым мытаан'ын!

С. 198

Тин'унин выквылгын... Выквылгын ринтынин — кымъылгын кымъукэтгъи...
Ытлыгын пынлёнэн:
— Э'ми?
Ивнин ытлыгэ:
— Киткит еп!
Нэмэ тин'унин. Нэмэ ринтынин. Нэмэ кымъукэтгъи, гынмылкинэк майын'кы...
Ытлыгын пынлёнэн:
— Э'ми?
Нэмэ тин'унин. Н'ырок'авкы ринтынин, кымъылгын ымыльэты к'ынур тымнэн — гыткат янра, ымын' ынин ытлыгын тымнэн... Ынк'о грулмыгъи, ытлыгин и'нничгын льунин. Ынк'эн эйминнин. Иквъи: «Вэлер-ым ытлыгын тыльугъэн. Н'отк'эн эмэлкэ ытлыгын тынрагтатын.  Н'эвъэнэ рэльугнин, к'эглынангэт».
...Рагтыгъэ. Пыкирык, ивнин:
— Н'отк'эн микын вай и'нничгын?
Люур ынк'эн ытльата ивнин:
— Гынык ытлыгин и'нничгын. Мэн'к'о льугьэн?
— Н'ан н'отко рымагтэпы, н'аргынойпы.
— Ынкы эвн'ан гатвален?
Эккэтэ ивнин:
— Колё кымъылгын нылгинымэйын'к'ин! Нак'ам ымыльо гыткалгыт нымкык'ин. Эвын а'к'аятын' гымнин ытлыгын— кымъэ гэпирилин...
Ытльата ивнин:
— Гыт-ым к'ыпаа н'энри к'ытык.
Эккэтэ ивнин:
— Ии, тыпаак. Вэлер ытлыгын тыльугъэн. Игыр-ым к'онпын'
эм-Имъэлик тынъэлык, к'ырым лым ыяагты мылк'ытык. Вэлер-ым ытлыгын тыльугъэн. К'онпын' игыр тыпаак, ытръэч эвэнэльэты игыр трэвинрээркын. Игыр к'онпын' ыяагты рин'эк тыпаак.

С. 199

Нанк'ытэмтэн' ынкъам ынин эккэт

Энмэн, Нанк'ытэмтэн' ганымытвален ытръэч тэн'эмн'элвылекы, уйн'э аракыльэн ымы лыгэн к'ун н'эвъэн уйн'э, тан'амынан ганымытвален н'элвылекы. А'мын-ым аны нылгэн'ъок'эн, ымы валы, чаат, кукэт, пойгыт уйн'э, нак'ам н'элвыл нымкык'ин.
Энмэн, Нанк'ытэмтэн' — ынк'эн нынны ынин — аны нылгэк'амэтвак'эн, ыныкит гытъэвкы. К'ол итгъи, вулк'ытвик, к'аанматгъэ, лыгэн кытгынтыпэрэта рыннин к'оран'ы. Нак'ам аны нылгининъык'ин Нанк'ытэмтэн' чама нылгэнымлык'эн. Ынк'эн ынкы кытгынтыпэрэнэн к'оран'ы. Ынк'о рилгыпэтэ рыннин, ынрак' эрынвэ рыннинэт гыткат, лыгэн мыленинэт гыткат мынга. Ынк'о тэтивэле инэвэнн'этгъи. Ынк'о к'орэн нанк'ын тэйкынин ынкъам мэмлытыёнэн, ынк'о рыратыквыткынык рытрилнин.
Ынн'ин нувик'ин Нанк'ытэмтэн' к'орананк'ыткынык вычгывыквыткынык. Тан'ымыльэты ыпаннэн аймак. Ынк'о гатарыгъёлгынлен, нанк'ыванвылк'ыл гэтэйкылин. А'мын-ым к'амэтван'н'огъэ, апак'атлыткогъэ, аны гак'амэтвален.

С.200

Тан'ымыльэты кунин к'аанмэ. Ынк'о к'утгъи, нанк'ыйн'ын гэлгимэйн'этлин, гагэнрычгатлен. Ынк'о н'илгэ тимтигнин нанк'ын. Н'элвыл вэгтилгъи.
Нак'ам ыныкит ныгытъэвк'ин, нылгимк'ытвик'ин нанк'ын. Нак'ам ыныкит ныплык'амэтвак'эн, нылгэгэнрычгатк'эн нанк'ын, рыпэт к'ун кылтэ нинэтчык'ин нанк'ын.
Ынк'эн тэн'эмынн'ин ганымытвален тумгэк'эй Нанк'ытэмтэн'.
А'мын, к'ол итгъи вулк'ытвик нэмэ к'аанматгъэ. Ынрак' нымэчык'эргыльатк'эн увэма. Н'элвыл-ым нытлытвак'эн. Люур вай рымъэйн'эткун: «Ав-ач! Ав-ач!»
Лыгэн эвыр гагчыръогъэ Нанк'ытэмтэн'. Эк'ылпэ эръыкыргыт н'ирэк' энатыёйвынэнат уунъыкэнъутэ ынкъам рытрэтэ льулк'ыленнинэт, ынк'о-ым мачыяа рывакъовнэнат н'ирэк рытрэльулк'ытльэт эръыкыргыт.
Аны, н'оты энмэч гапкэрын'н'олен, к'ытлыги, э'к'эльымкын. Н'элвыл-ым ынкы нытлытвак'эн панэна. Ынк'о атчыск'эквъэ Нанк'ытэмтэн' омкычыкогты.
Аны вай, нылк'эгнэвъюук'инэт мачыяа вакъотвальыт эръыкыргыт тин'урэ. Нынпыткэвъюук'инэт тин'урмъэмитэ, вачак' ванэван ы'нынпэк'эттавынат эръыкыргыт, мин'кыри к'ун нивк'инэт ытри, энмэн ынк'энат — н'ирэк' о'равэтльат. Натан'ылвавынат тымык. К'ынвэр, найъонат н'ирэк' эръыкыргыт. К'ытлыги, ынк'энат — эръыкыргыт, ытръэч уунъыкэнъутэ гэнатыёленат.
Пыкиргъэт э'к'эльыт Нанк'ытэмтэн'ына ванвык. Нивк'инэт э'к'эльыт: «Э'митлён ынрак' нак'ам этын н'уткэкин?» Ыргичгу нымн'ылёвылгык'энат. Ынк'о иквъэт: «А'м, эты, уйн'э этынвыкыльэн, олё-колё нак'ам вэнъым н'эл-
выл нымкык'ин, нак'ам уйн'э этынвыка, опопы моргынан н'элвыл мынылгын, мин'кыри к'ун э'ми авынральыт. Энмэч эргатык мынагтатын н'элвыл». Тумгыт-ым ночыткок'энат, нанвэтгавын н'элвыл эргатык агтатынвы.
А'мын-ым энмэч тэн'унтымэквъэт ынкы, к'амэтвальатгъат ынкы. Эчги к'эмиплыткугъэт, ынкы лыгэн йылк'атчагъат. Нак'ам тан'ымыльо ирвыгинив ыннэнлен'кы натанмайн'эвынат ынк'о-ым йылк'атчагъат.
А'мын-ым Нанк'ытэмтэн'ына чамэттанэнат йылк'ыльыт, йъонэнат — эвын тан'вытрын' ныйылк'атчак'энат а'к'алымкин'ыт... Ынк'о танмайн'ытвальыт ирвыгинив майынляйвынэнат нотагты, омкычыкогты

С. 201

Ынк'о йъонэнат йылк'ыльыт, ытръэч ыннэн пойгын рынрынин. Эвын нык'ынн'ырвэлыръок'энат э'к'эльыгинив. Аны рымъэйн'энинэт э'к'эльыгинив:
— Ав-ач, а'к'альымкычгын!
Аны гаралелк'отчаленат а'к'альымкычгын! Лыгэн лыленвэнтинэн'у ныпойгырэтръок'энат — уйн'э, льук нылвавк'энат. Аны ынкы кэмчичевръульыт лыгэн нэнанмыткойвык'энат пойга Нанк'ытэмтэн'ына, ынкы тымыткойвынэнат тан'ымыльо.
Ынк'о тумгэк'эй Нанк'ытэмтэн' ирвынн'эгъи, игыр-ым э'к'эльэ нарынноркын.
Вулк'ытвигъи. Люур н'айъэнныск'эпы ининигъи этратчын'ын, эвын гак'олема. Нылгирымъэйн'эткук'инэт:
— Ав-ач! Нанк'ытэмтэн'!
Нанк'ытэмтэн'-ым нытан'онтымытвак'эн, тан'ванэван найылгавын, энмэч нытэнмавыткок'эн.
Люур пыкэтчагъат а'к'алымкин'ын. Накамлелтагъан Нанк'ытэмтэн'. Аны Нанк'ытэмтэн'ына пойгычгын гэнилюлин. Люур гырголятгъэ тан'ампойгыльата Нанк'ытэмтэн'...
Оолё-колё аны, нылгинымкык'ин а'к'альэтратчын'ын! Люур выентэтгъи камлелтаё Нанк'ытэмтэн'! Аны, ынкы моогъат маравкы, нак'ам пойгыльата мараквъат! А'мын-ым нэмэ Нанк'ытэмтэн'ына тэн'ыткунин э'к'эльырэт...
Э'тки гэрмэвлин Нанк'ытэмтэн' чама гамчытвэлен. Нэмэ рымагтэты нымытван'н'огъэ. Итык-ым ныйъойвык'эн э'к'эльэ, вачак'-ым тымык натан'ылвавын.
К'ол итгъи н'айыткынэты ёпылк'эквъэ Нанк'ытэмтэн'. Люур льунин ынкы н'эвыск'эт, н'эйык ивтыл. Нэнамн'ылёк'эн Нанк'ытэмтэн'ына н'эвыск'эт:
— Ако, ынрак' нырэк'игыт?
— Ванэван.
— Мин'кэкинэйгыт-ым?
— Гым уйн'э аракыльэгым.
— Ако, алымн'э, уйн'э арака. Э'мъим гынин ытльат,эвытлым-ым йичьэмиттумгыт?
— К'ун лыгэн тан'ымыльо тэн'уйн'э, тан'амгымнан вальэгым.
— Ако, элымн'э, тэн'уйн'э, нак'ам-ым мин'кы кытвылк'ун нынымытвайгыт?
— Гым нутэк нынымытвайгым.

С. 202

— Ано, элымнэ, нутэк нынымытвайгыт. Кытвылк'ун-ым рэк'э нытэйн'этигыт?
— Тын'эчьыткутэ, эвытлым лыгэн ныннын'ыттигым. Ынкъам ынн'ин нытэйн'этигым.
— Како мэй, элымн'э!
Ынк'о лыгиейвэчеквъи Нанк'ытэмтэн', ивнин:
— Игыр кынмал мыннымытван'н'о, мин'кыри к'ун гымнин уйн'э яральыт. Эвыр гынин нэмык'эй уйн'э, опопы кынмал мыннымытва!
Лыгэн-ым н'эвыск'эт лыгэкоргаквъэ. Ынк'о эквэтгъэт н'алвыльэты.
Аны ганымытваленат ынкы. Энмэч-ым гаранн'аленат ытри. Энмэч-ым аккантогъэ н'эвъэн. Йытонэн н'инк'эй, Умилгуну нынны гитлин. Ынк'о, эчги н'эръамытлын'гэвэльо нъэлгъи Умилгу, нэмэ к'ол н'инк'эй у'рэтгъи.
Ынк'энат н'инк'эгти мэйн'этгъэт, энмэч мачамнотайпы нылейвык'инэт гэтленъютэ. Лыгэн-ым лыгэыяагты нылк'ытыльэтк'инэт Нанк'ытэмтэн'ын эккэт, нак'ам ытлыгын пэнин к'орак' вальын.
...Энмэч Умилгу мачьаачеко гэнъэтлин, ытлен'и-ым энмэч майн'ын'энк'агчын'ын. Умилгун ытленъюн нынны — Тутъылк'ут. Аны, к'ытлыги, ытри нырэрмэвн'ык'инэт.
Ынк'о эчги Тутъылк'ут мэйн'этгъи, а'атчеко нъэлгъи, ивнин Умилгунэ:
— Ик, а'мын-ым игыр амъянра мынынъэл илюльэтык рамчытвэн'кы!
— Вынэ, ынрак'-ым иа'м? — нэнамн'ылёк'эн Тутъылк'утынэ.
— Мин'кыри к'ун отгэты ынн'ин.
— Ээй.
Ынк'о амъянра нъэлгъэт.
Аны котчой нутэк нытвак'энат, тэн'эмкытэ ярагты нылк'ытк'инэт.
Люур к'улиникэк Тутъылк'утынэ ивнин ынээльын нутэк:
— А'мын-ым тыйъогыт этъым, ынъэк'эй!
— Энайъой, како, элымн'э, энайъой?
Мин'кыри к'ун Умилгу вэнъым галгэмчытвэлен, ынкъам Умилгунэ нинивк'ин ытлен'и:
— Вынэ, малчамъам еп рэнайъо.

С. 203

Тутъылк'утынэ вэнлыги нинивъюук'ин ынээльын:
— Аны к'эйвэ, мин'кы тыйъогыт, энмэч тылгирэтэйкэвн'ыркын н'ирэмури!
— Аны чамъам! Еп ныппылюйгыт.
— Аны тылгэратантэнмын'ыркынэгыт!
— Аны еп к'ырым н'ирэмури мынтантэнмын'ат. Энмэч этъоонмыл, эвыр мэчынкы рэнъэлгъэ, мачынан ынн'ин к'ытваркын, ынн'э акалырока, энмэч рымагтэты а'тав мынлеркын.
Ынк'о эквэтгъэт амъянра.
Нэмэ к'улиникэк льувылгык ивнин ытленъютэ:
— Нэмэ тылгэратантэнмын'ыркынэгыт.
Ынээльэ ивнин:
— Ванэван-ым рэк'ык рээн к'ытэйкэкви?
— К'эйвэ, ытръэч ылвэлюк рээн.
— Рэк'ылвэк рээн?
— Н'ан-ым кэйн'ык рээн!
— Вынэ йъарат нырулк'ин тэйкэвтумгу лын’ыркын.
— Ээй, нак'ам-ым мин'кыри вальын тэйкэвтумгу мылгын?
— Ванэван-ым игыр э'к'эльэ ы'нльугыр?
— Ванэван. Гыт-ым?
— Гым-ым, итык, мачтан'к'онпы нымаравэгым э'к'элъык рээн.
— Амгынан?
— К'элюк'ъым.
— Ынк'энырык-ым нак'ам ванэван ы'нынмыгыт?
— К'элюк'ъым.
— Ытри-ым нымкыргэри?
— Лыгэн к'ун этратчын'а ныйъойгым.
— Колё мэй, эвъим еп чамъам!
Эквэтгъэт нэмэ амъянра нотагты. Галгоратваленат нэмэ эльувылгыкэ. К'улиникэк нэмэ льувылгыгъэт. Нэмэ йынатъёон'н'онэн ытленъютэ Умилгу. Нинивк'ин:
— Ээ! Ынн'атал-ым, эты, игыр тыйъогыр.
Умилгу нычимгъук'ин, нивк'ин:
— Опопы аны мачынан нэнатантэнмын'ын, к'ырым лымн'э игыр мыкытгылгавык.
Нинивк'ин ытленъютэ:
— Таам, Умилгу, вынэ, этъым, ынн'атал игыр тыйъогыр ынкъам вай тыгнатыркынэгыт.

С. 204

Умилгунэ ивнин: «Вынэ эвыр опопы».
А'мын-ым моогъат тэйкэвкы...
Иа'м нэнагнатъёок'эн ынээльын Тутъылк'утынэ? Мин'кыри к'ун ытлён ёргэты вальын, чама тотъэты вальын ынкъам ынк'эната ынээльын нэнагнатк'эн. Лыгэн к'ун ёргэты вальын!
Аны нинэнтэйкэвэтк'ин ынээльэ, аны к'эйвэ гэлгэрмэвк'ээтлин Тутъылк'утк'эй, рыпэт к'ун нутэск'ын, к'ынур ы'льыл — гыткат н'энри нунрэпэтк'инэт.
...Умилгунэ э'ннэпы эйминнин ынкъам нинэтин'уткук'ин ыныкан'к'ачагты. Аны ныкытъыматыльатк'эн Тутъылк'ут — ытленъюк'эй! Люур ръэнут пэглягъэ — лыгэн эвыр ынкэк'эй пэк'эттатгъэ ытлен'и. К'ытлыги, ытленъюн гыткалгын рыйылгынтэннин... Аны гакапчачавлен Умилгу чама гэейвэчетлин тотъытлянъёгты. Ынк'о рырагтаннэн нотайпы имтитэ. Ытлыгэ пынлёнэн:
— Иа'м ытлен'и раквачагъэ?
Авъеткынка нытвак'эн Умилгу. Ынк'о ытлен'и иквъи:
— Мин'кыри к'ун гымнанчик'ай ынн'ин титык.
— Иа'м-ым ынн'ин итгъи?
— Мин'кыри к'ун ынээльын нэналгэрайъон'эгым, мыттэйкэвмык нутэк, ынкы инэнйылгынтэтгъи.
— Иа'м-ым чиниткин ынээльын рытэйкэвэтыркын?
— Мин'кыри к'ун нивигым, ынээльымил вэчьъым тармавъяагъак.
Ынк'о ытлыгын иквъи:
— Вынэ эвыр мин'кыри к'итгытык, торгынанчемгъольыторэ.
Ынк'о Умилгу нэмэ эквэтгъи. Ытлен'и-ым ярак пэлятгъэ. Ярак галгоратъылытвален Тутъылк'ут.
Ынк'о мэлеквъи Тутъылк'ут. Лыгэн эвыр эквэтгъи нотагты Тутъылк'ут. Аны горатвален Тутъылк'ут рэрмэвн'ык.
К'ынвэр нэмэ люур льувылгыгъэт гэнээльэ. Ынкы ынээльын галгэкоргавлен:
— Ако мэлеквъи?
— Ии!
Ынк'о ивнин Умилгунэ ытлен'и:
— А'мын-ым игыр кынмал мынляйвын'н'о.
— Ээ, ынрак'-ым иа'м?
— Мин'кыри к'ун, э'тки э'к'эльэ нылк'ырирмури.

С. 205

— Ако, элымн'э нылк'ырирмури, ынрак'-ым мэн'к'о нэльумык?
— Рымагтайвэ гымнан к'ун мынгыткэн амн'ырооткэн парол тынмын э'к'эльын, ынкъам ынк'эната нырэльун'мури э'к'эльэ. Ытръэч-ым ыннэн майн'ытанн'армачьын чамъам мытранмын'ын, вынэ аръаля нэрмэк'ин,
ынк'эн-ым виин ральонъёно мынылгын. Энмэч виин ёпынвын'аеты мынытлепыткуск'ивмык.
Ёпынвын'аеты эквэтгъэт гэтленъютэ. Аны ынкы гапэрк'ытваленат ёпынвын'айгэн'кы.
Люур рай к'ол ёпылк'эвыльын ёпынвын'аеты аны лыгэн к'ынур йъаяк' нылек'ин, нак'ам илгиръыльын. Ынк'эн ёпылк'эвыльын торъаатчек, туринъытвильын. Ынк'о ынк'эн о'равэтльан кытэк'эй ынкы вагъэ, ынк'о эквэтгъи.
Ынк'о нэмэ к'ол пыкиргъи ёпынвын'аеты. Ынрак' ытленъютэ нинивк'ин ынээльын:
— Таам, аны эты мынпэнрыгъан вайын'к'эн!
Нинивк'ин Умилгунэ:
— Яааав, к'ырымэн лыгэнитык вайын'к'эн.
Нак'ам мэрынрэк'эй нывэтгавк'энат ытри. Нинивк'ин ытленъютэ:
— Таам, аны мытынръэвъюуркын апэнрыка?
— Аны мин'кы к'ырымэн лыгэнитык вайын'к'эн.
К'ынвэр эквэтгъи.
Люур к'улиникэк колё пыкитчык'иквъи о'равэтльан —к'ынур кэйн'ын. Аны ынк'эн ытленъюк'эй нак'амлым лыгайылгавыльатын'н'ой. Ынк'о ытлён нивк'ин, ынк'эн Умилгу:
— Ик, ынн'атал-ым, этъым, н'отк'эн етгъи, н'ан гымнин ральонъё.
Аны ытлен'и найылгавк'эн. Ытленъютэ нинивк'ин:
— Аны наранмыгыт лыгэнитык!
— Мачынан!
Ынк'о ивнин ытлен'и:
— Ик, а'мын-ым н'утку к'ытваркын гыт, мури маравма. Эвыр рэнанмыгъа гым, ынн'э гыт вэты к'ун у'рэвкэ, лыгэн к'онпы ынкы к'атчытваркын. Вытку рэквэтгъэ ытлён, ынкы вытку к'эквэтги ярагты ынкъам ытлыгын к'ынымн'ыляквын.
Аны н'ан эчги ёпынвын'айык тыттэтгъи танн'армайн'ын,

С. 206

аны гапэнрылен Умилгунэ. Ынк'о лыгэн эвыр ивнин танн'армайн'а Умилгу:
— Ако, ети!
— Ии!
— Ако, а'мын-ым, аны мытльувылгымык!
— Вынэ лыгэн-ым мытльувылгымык!
Аны ынрак' моонэн пынлёк танн'армайн'а:
— Мэн'ин-ым гынин н'эвъэн?
— Гымнин н'эвъэн Ныванн'авыт.
— Ако, эвъим, гыт ранватгъа ярагты.
— Гынин-ым мэн'ин?
— Гымнин-ым н'эвъэн Э'вкагнон'ав.
— Эвъим, гыт ръэвкагнотгъа.
Ынк'о ивнин Умилгунэ танн'армайн'ын:
— Таам, вынэ мынымго! Чен'эр-ым мытльувылгымык!
Аны гамголенат пойгыльатык! Тан'ымъылён'эт гамаравленат. Инъэ моогъат маравкы. Нак'ам ёпынвын'айкэн лявтыткын нылгинычьувк'ин, эрвъэн'эты вальын!
Тан'ымъылён'эт гапойгыльатленат Умилгу ытри танн'армачьин'ын!
Люур волк'ытвэма, тэкэм тиркытир нивтытвик'ин, ынкы люур почьакагыргык выквагъэ пойгырынрыянвыкэн пок'ыткын танн'армачьин'эн, ынк'о лыгэн эвыр пэк'эттатгъэ. Ынк'о иквъи:
— Ээй! Энантэнмаквъэ, энанмыгъэ, энмэч к'энатан'ынмыгэ, э'тки танн'ын'авыйн'а гагтойгым майн'ыпочьакагыргыльо!
Ынк'о тымнэн Умилгынэ танн'армайн'ын.
Ынк'энына танн'армайн'а танлымынк'о ниниткэйвык'инэт н'элвыльыт, ынкъам ынанармачьо нитк'ин ынк'энайн'ын, нак'ам ынин маравратчын'ын нылгинымкык'ин. Колё лыгэгаймычьыльыйн'о гатвален ынк'энайн'ын, мин'кыри к'ун танлымынк'о гак'ороткольатлен чама маравтомга нинэпирильэтк'инэт н'очьыткойпы.
...Вачак ынк'энына ганмылен Умилгук'эйынэ. Аны ынк'эн ынкы пойгыльанма ымъылён'эт гапан'ъэватычгатлен танн'армачьын, энмэч елычгын ганточгатлен, ныкэнчик'ыткук'ин.
Ынк'о йъонэн ивтыл вальын ытлен'и. Ынк'о ивнин ынинэльэ:

С. 207

—А'мын тынмыгъан инэнтэвиминн'этыльын гэмгэнутэк ынкъам н'ъоянвык к'ороткольатыльын!
Ынк'о рагтыгъат гэнээльэ. Ынкы к'эйык'ын пан'ъэвн'ытотвагъат гэтленъютэ, ынк'о эквэтгъэт.
..Аны ынрак' ынкы нылк'ырирк'инэт ыргинэт йъэлгытомгыт, ынкъам к'ынвэр нэльунэт. Ыннэн йъэлгытомгын нылгэнымлык'эн, ынин-ым нынны Пэрк'ыё. Ыргин-ым гыттэпычьын нытвак'эн ымы, к'ытлыги. Энмэч ынин нынны Вэтгавчьомыльо. Ытри нытвак'энат энныск'ыткынык.
Пыкиргъэт. Ынкы лыгэн эвыр элкылнинэт Вэтгавчьомыльона ытлывъёт. Ивнинэт:
— Ако, еттык!
— Ии!
Ынк'о ивнинэт Вэтгавчьомыльона:
— Вынэ н'утку к'ытваркынэтык, вай ытлён гыныкы энарэрыркыт э'к'эльыт. Энмэч пэтле рэпкирн'ыт рыннольыт.
— Ээй, — иквъи Умилгу.
Аны ынкы гатэнмавленат маравынвэты, ымы ынк'эн Пэрк'ыён томгымкычгын.
— Нак'ам котчой ынрак' э'ныпкирн'ин рыннольыт,—к'ынвэр Пэрк'ыё ивнин Умилгунэ...— Опопы гым виин ёпынвын'аеты мыёпылк'эвык.
— Ээ, вынэ эвыр, юрэк'-ым чама тылеркыт рыннольыт.
Эквэтгъи Умилгу ёпылк'эвынвэты. Аны ёпынвын'айыткынык гаёпытвален.
Люур рай, тэкэм тэркэвтытвэма, моольычгын н'оонк'о ининигъи. Ынкы атчыгъэ тумгэк'эй Умилгу. Люур ынкы тэкэм ёпынвын'айык к'ача вулк'ытвининэт муульыт.Ынкы гаманэгранпатленат.
Ынк'о, эчги тэн'вулк'ытвигъи, к'ытгъи манэгральэты. Аны Умилгунэ гачамэтталенат манэгральыт. К'ынвэр пыкиргъи манэгральык винвэк'эй, люнльутэ нынтык'ин э'к'эльэ. Люур ынкы вэнвыпалёмтэлгъэ манэграгэн'кы.
Ынкы нивк'инэт ытри: «А'мын-ым, а'тав игыр ныкитэ мынчамэттанат Умилгун рэмкын».
Ынк'энат рыннольыт Омэлгона, мин'кыри к'ун ынан ганмылен ыргин ынанармачьын танн'армайн'ын.
— Нак'ам-ым вай игыр йылк'этръугъэт, — лыгэн к'ун нылгэвэтгавомакатк'энат а'к'альымкычгын манэграчыко

С. 208

Эчги-ым ынн'ин ивыплыткугъэт э'к'эльыт, винвэк'эй эквэтгъи ярагты.
Ынк'о яральыт ивнинэт:
— Ик, ытлён игыр вай нантымлятыркынэмык рыннольа!
— Ако, како, элымнн'э! Мин'къым льунэт э'к'эльыт?
— Н'утку, мурык к'энъевык эвыча гэрэвивлинэт, энмэч игыр рэпкирн'ыт н'утку.
Ынк'о Вэтгавчьомыльо иквъи:
— Ако, вынэ эк'ылпэ рай рамагльэн ы'ттъыт к'ыгтыгыткы, ынкъам к'утти ярак к'ача ныпирк'ынэт гъыттъыма, к'утти-ым н'оонко мэчивтыл ныпирк'ынэт нэмэ гъыттъыма! К'утти-ым пытк'ырымагты натчынат!
Н'алгыл к'энъевык галгатчыръоленат гъыттъыма.
Аны люур нымгутылек'инэт вуск'ымчыку. Колё нылгинымэйын'к'ин моольин'ын нылек'ин к'анъявэчгэтты!
Люур, эчги ынанэвтылян'к'ач вальакы мачгаляк, ивтытльэтэ нъыттъытрилынэт. Аны гиинъыттъыт гапэнрытколенат моогты! Аны гэръилелин моольыйн'ын о'раы'ттъыёлягты. Ынк'о намгогъан танлымынк'о ы'ттъытрильюук. Аны ы'ттъыт гак'олема гапэнрыткоръоленат.
Ынкы муурил гэкымъугчитлин, чинит ирвык к'этвэтръугъэт тан'ымыльо, эвыр э'квырга чымк'ык гэегтэтлинэт. Ынк'энат ыргынан нэпиринэт маравтомго.
Ынк'о нымытван'н'огьат рымагтэты. Тан'к'онпы ытри нотагты к'ытыльэтыльыт, пэниннэт рачвын'ыльыт.

С. 209

К'унлелю ынкъам ынин итрэтк'эй

Энмэн, ганымытваленат тэн'ыннэнчеэкэй  чавчывамкин'ын, лыгэн к'ун нылгинымкык'ин рагэнэвчын'ын. Н'алвыльин'ын ыргин аръаля нылгинымкык'ин, рыпэт ынанчинит лейвэ итыльын.
Аны о'тчой ганымытваленат ынк'энат рамкин'ын. Ынрак' к'ол гатвален — ынин нынны Мотлынто. Ынк'эн о'равэтльан энмэч рэтинэнъэк'эн'гъэ.
К'ол итык вулк'ытвик гараеквэлен Мотлынто, лыгэн танъямгарайпы ныпалёмтэлгэлек'эн. Люур к'олерак'айык палёмтэлгъэ, тэкэм ынрак' н'ъочьырак'айык... Эвын ынкы ыргин ытлыгын нэмык'эй нытвак'эн. Ныпавк'энат н'ирэк' н'ъочьын'энк'айк'агтэ н'ан к'аамотля вулк'ытвик.
Нак'ам ынк'эн ыргин ытлыгын н'ъочьо гитлин, тъарк'аальо. Люур вай Мотлынто рагтыгъэ ынкъам яральыт ивнинэт:
— Н'оты ытлён энмэн рэмкын мооркын к'орачетык...А'тав эк'ылпэ мынынръэйвэвын мургин яран'ы ынкъам мынгынтэв нотак'алеты!
Эк'ылпэ нэнръэйвэвын яран'ы ынрак' нэчвиркын чымк'ык н'элвыл. Лыгэк'ылпэ нэчвигъэн н'элвыл мачамчымн'ы.

С. 210

ынк'о гэмгутылелинэт лыгэн нотак'алеты, киткит-ым анымкычан'эты. К'эйык'ын ынкы гатчытвален Мотлынто.
Эчги эмгынунныкитэ нъэлгъи, тумгэк'эй Мотлынток'ай гаван'эйпаратлен гамгарайпы. Нивк'ин:
— Мэй! Ик, энмэн рэмкын вай к'орачетыркын! Нивк'инэт энаральыт мургинэт к'утти: «Ик, а'мын ивкэ мыниткэчитыркын н'элвыл!»
К'ытлыги-ым ынк'эн гъыръунтэтлин Мотлынто.
Аны ынкы, турк'улильыръук Мотлынто, гэлк'утръулинэт гамгараеквэйн'ын! Лыгэн н'ытольын гапойгыма нынторъок'энат, чин'ивэк' гатэн'орма... Ынкы нымэйын'к'ин майн'ымарав гатвален! Лыгэк'ылпэ нэчвиткуйвын н'алвыльин'ын — лыгэн к'ун тымн'энн'эн нытымн'эчвэткойвык'эн. Чымк'ык-ым лыгэн о'равэтльат нынмыткойвык'энат ынкы — лыгэн к'аачыко, лымн'э ярак к'ача...
К'ынвэр тэн'уйн'э нъэлгъи арака, эвыр н'элвыл — тэн'ыннэн лён'пэлята итгъи к'оран'ы. Вачак'-ым к'ытлыги, ынкы к'ол гапэлятлен яран'ы ралк'ан'ынвык. Аны к'ынур пырк'аквылгын гэтэйкылин, галгэнъомравлен, а'к'анчемавкы вальын. К'ытлыги, ынкы н'ирэк' о'равэтльат гэтуйвынлинэт гэн'ээккэтэ.
Люур пыкиргъи этратчын'ын. Рыркан'элгин'а нъэлгынтакан'атын ынк'эн яран'ы. Натан'ылвавын рыпирк'ык. Ымы ынрак' намгон ивкы:
— Иик, вынэ! Ынкы рыйигрывъэтэ мытрэнтыгыт!
Ынпыначгык'ай ночыткок'эн:
— Тэгмыгтэкичгыльигым, тэгмыгмимлыльигым, тэн'к'ырым к'инэнйигрывъэтгытык!
Ынк'о выск'у нытчык'ин.
Ынк'о нэмэ иквъэт:
— Ынкы рыпэлк'увъэтэ мытрэнтынтык!
Ынпыначгык'ай нивк'ин:
— Тэн'к'ырым к'инэнпэлк'увъэтгытык! Гымнин йъэлгытомгыт тан'атк'элгычайвыркыт, ытръэч тэн'к'ырым к'ыльугыткы!
Ынк'о ытри иквъэт:
— Ако, элымн'э! Ынин варкыт эвын'ан йъэлгытомгыт! Ынрак'-ым ръэмин'кы кытъаткэ? — нымн'ылёвылгык'энат ыргичгу.
Ынк'о эквэтгъэт к'ырэрынво ынк'эн ынк'энат. Ынк'энат-ым гэн'ээккэтэ нымытван'н'огъат ынкы.

С. 211

К'ынвэр, к'ол итык вулк'ытвик иквъи ынпыначгык'ай н'ааккагты:
— Ик, а'мын-ым опопы мынэквэт!
— Мин'кыри-ым ынрак'? — нымн'ылёк'эн н'ээкык. Ынк'о ынпыначгык'ая лёнтатлын'а рыннин, ытръэч ивнин:
— Таам, мынэквэт эк'ылпэ!
Гэквэтлинэт лыгэн ынн'ин выск'умчыку, нак'ам лыгэн нылгитымгыпин'этк'ин, ныпын'кытлетк'ин.
Аны котчой гэлелинэт лыгэн нотагты, нак'ам ынпыначгык'ай ныянотыльатк'эн. Н'ээккэтэ нак'ам гэмо, мин'кыри тылеркыт.
Люур вай, янотыльын ръэгъи... Нэмык'эй ытлён гэмо лыгнин ынан, н'эвыск'этэ, эвын лылепгъи — к'ытлыги, энмэпы гэкэмчичьэтлинэт. Ынпыначгык'ай йъонэн н'ээккэтэ — эвын гэтъымымчеткульэтлин...
Ынпыначгык'ай иквъи:
— К'эквэтги лыгэн ынкэгйит вэтгыры, ынан а'вык рэльун'ынэт кэрэкин рэмкын. Эвыр н'энку рэпкиргъэ, к'ымн'ылтэлгэ каракэгты, ымыльо вагыргын к'ытвыльатгын.Ынкъам ынан а'вык ыргынан к'онпы нэрэтчыгыт талвапалк'аттагнэты. Ээ, энмэч гым лымн'э рымагтэты а'к'аягталы тытваркын!
Лыгэн ынн'ин ивыплыткук, въигъи ынпыначгык'ай, мин'кыри к'ун лымн'э к'эйвэ а'к'аягталы, эвын мин'кы гэлгитъымымчеткулин.
Ээ, ынк'эн-ым амынан нъэлгъи н'эвыск'эт, нак'ам ытлыгын въигъи. Ытлён-ым рыгъеватылк'ан'ынвыгъет а'тав эквэтгъи. Аны котчой гэлелин, к'оон' лыгэн гэмо мин'кыри.
К'ынвэр вай люур о'равэтльан н'ытольын льунин н'эвыск'этэ. Лыгэн-ым ынк'эн льоо о'равэтльан ынк'эн льунэн'у гэрэск'ивыск'ычетлин ченэтрачыкогты... Ынк'о нычимгъук'ин н'эвыск'эт. «Ынръа н'ан мэн'к'окэн о'равэтльак'ай, нак'ам лыгэк'ылпэ рэск'иквъи?» — чиниту нымн'ылёчемгъок'эн.
Ынкэгйит лыгэн пыкитчык'иквъи ивыптэгнык. Ынк'о пыкиргъи ынкы — к'ытлыги, ынк'эн кэрэкрэмкын.
Аны намн'ылёйвын ынк'эн н'эвыск'эт. Гамн'ылтэтлен н'эвыск'эт. Тан'ымыльо тывъёонэн ынин нымытвагыргыт—ымы ынк'эн н'ан чит ярамкин'ык рээн нымытвагыргын

С. 212

ынкъам ымы йъэлгытомгыт тывнэнат, ытръэч к'оон, мин'кы варкыт.
Нивк'инэт кэрэкыт:
— Моргынан лыги гынинэт йъэлгытомгыт. Энмэч морыкайпы, к'ол нитк'инэт, ныгаляк'энат.
Ынк'о нанатвыгъан н'эвыск'эт.
К'улиныкитэ пыкиргъи гэкэн'выргыргын нэмэ кэрэкык. К'ытлыги-ым 	— К'унлелюн рэмкын...
Люур вай К'унлелю н'энри к'ытгъи. Пынлёнэнат:
— Э'ми, ванэван к'ъэк'эльутык?
— Ако, эви гыт?
— Ии!
— Ако, итыкэвын-ым э'ми еп уйн'э. Вынэ вай тургин чакыгэт н'утку.
— Аа! Ако, элымн'э! Э'мъим рай?
— Вынэ н'от-ым, ытръэч онмы варкын.
— Ако, вынэ ынн'ин мынльун... Э'тки вынэ мытрэльун'ыркын!
Ынк'о нотаск'ычыкогты к'ытгъэт ынк'энат ымыльо.
Иийэ, мэй! Ынн'атал-ым нымэльэв н'энку нынымытвак'эн, нак'ам лыгонмычыко. Ымы к'ун ырык ротванвык эвыча, нак'ам н'энку нылгэк'эргатк'эн ээкэтэ. Энмэч гъывэк'учитэ н'энку нынымытвак'энат. Нылгиныгтин'к'ин ынин ы'вэк'уч! Ын'ко иквъи К'унлелю:
— Таам, чакэй, мытэквэтыркын. Ынк'ы к'ытваркын нымэльэв!
Ынк'эн, мин'кы э'к'эльэ нылк'ырирк'ин чакыгэт, ынкъам ынк'эната ганатчын'атлен кэрэкитэ.
Ынкъым галгэкоргавлен чакыгэт. Рыпэт к'ун ынк'эн чакэно нинъэйн'эвк'ин К'унлелюнэ амкоргава, алымы к'ырымэн чакыгэт, ытръэч н'авйъелгытомгын.
Ынк'о гэквэтлин К'унлелин рэмкын.
Гамаравыльатлен гэмгэлымынкы К'унлелю. Мин'кыри к'ун нылк'ыритъюук'ин К'унлелюнэ гэмгээ'к'эльэ, ынкъам ынк'эната гамаравыльатлен гамгаа'к'альэты. К'ынвэр, энмэч гэлгинымкэвлин ынин н'элвыл, К'унлелюн.
Алымы чит К'унлелю нотайпы лейвэ итыльын, лыгэн к'ун н'ъочьык'ай чит. Э'квырга нутэк тан'амнымытвата галгэмчытвэлен, чама гэн'эн'ытвилин чинит.
...Нылек'инэт н'анк'эн, нэмэ пытляк' нъэк'эльыгынтэвк'инэт. Люур ынкы тылянвык нэн'ыръыльун к'ол о'равэтльан

С. 213

— к'ытлыги, нэмык'эй лыгиейвэлк'эй. Нэпиригъэн—гак'этывъэн'н'олен эвын... Нанрагтатын. Ярак пыкирык, наномаатын. Ынк'эн, к'ытлыги, энмэн Ук'к'эмк'эй.
Лыгэн к'ун К'унлэлюнэ нутэк тэн'эмльуткутэ гэнымкэвлин ынин итрэтк'эй...
...Люур вай, к'уливулк'ытвик, нэмэ гакан'ыльымкин'ын нылячак'эн, ынн'атал-ым нылгинымкык'ин! К'ытлыги —э'к'эльын... Нэмэ лыгэн кыткаракэгъет пыкитчык'иквъэт. Ынкы пыкиргъэт ынкъам нымн'ылёк'энат:
— Э'ми К'унлелюн рэмкын? Ванэван к'ыльугыткы!
— Ако, ынрак'-ым ръэ-К'унлелюн рэмкын? К'ытвыгыткы!
— Ы'ръыгэмо лын'ыркыниткы!
— Мин'кыри к'ун э'квырга гэмо моргынан К'уилелюн рэмкын,— нивк'инэт кэрэкыт.
— Нак'ам-ым н'отк'о микыргин ръэт гатален?
— К'оон'!
— Э'мъим К'унлелюргин чакыгэт?
— К'оон'! Гэмо моргынан ымыльэты К'унлелюн рэмкын!
Вэнлыги танлён'ытва нэнтынэт К'унлелюн рэмкын, алымы ымы ынкы нытвак'эн ыргин чакыгэт — н'авйъелгытомгын.
Эквэтгъи ынк'эн этратчын'ын. Ако, ынрак' ынк'эн ръэт нэркылейвын К'унлелюргин!
...Люур вай вытратычгатгъэ этратчын'ын...
К'унлелю нычимгъук'ин. Ынк'о нивк'инэт К'унлелюн тумгыт:
— Вынэ эк'ылпэ мынгынтэвмык, К'унлелюй!
К'унлелюнэ ивнинэт:
— Вынэ явъев! Эвнэгынтэвкэ. Мачынан ы'нйъомык.
Аны нычимгъук'ин К'унлелю, нивк'ин: «Ы'мн'ан, этъопэл мин'кыри мынынтынэт?»
Нак'ам К'унлелюн тумгыт лыгитъэркинэт. Нынныт ыргинэт — Пэтывтычгын, И'рэпик'ытъым, Вэтгавкытувъе, Чеграйн'о, Ы'ттъык'опай, Рик'ук'к'эй ынкъам Ук'к'эмэк'эй, н'ан нутэк льоо, ынкъам к'утти, нэмык'эй нутэк льоок'агтэ.
К'ынвэр ивнинэт К'унлелюнэ:
— Виин к'орат к'ынитлитыркыниткы гамгорвэты! Ынкъам ынн'ин к'аанэтлета мынлеркын.

С. 214

Ытри моогьат к'аанэтлетыльатык гамгорвэты. Аны н'оты лыгэймэквъэт э'к'эльыт...
К'унлелю гиръытвылин, тэн'иръыкэ нъэлгъи. А'мын-ым нылгитэнтымгэтк'ин н'аргынэн, тан'айъыткынка ымы.
К'унлелю иръытвинэн'у гак'ъолялен кытгырголягты, к'ынур и'ны. К'ъоляплыткой — нэръэпык'эн.
Эръэпыма — эвыр ныйъэтк'ин н'аргынэн лыгэк'ылпэ, рэченма — ныпин'эръук'ин, къалейпыма — нывъятльок'эн, лейпыма — ныпылмыръок'эн...
Эвыр тантэнмавыплыткой, орвэты к'ытгъи, орвык вакъой. Аны тэнлылечурмэтэ гапылмыръочгатлен, вачак' вэнлыги ынн'ин нылек'инэт. Ынкъам ныянотк'эн тумгэк'эй И'рэпик'ытъым.
Аны нылек'инэт а'тав ынн'ин. Вулк'ытвий к'ынвэр. Нывилгъэт ынкы К'унлелюн мараврат. Ынкы нэмэ нымэлеттылек'ин н'аргынэн.
К'унлелюнэ ивнинэт тумгыт:
— А'мын-ым, тумгытури, игыр-ым вай э'к'эльыт йылк'атчагъат лыгэн ынкы ръэтык — ичичивръугъэт.
— Ако, вынэ к'эглынангэт! — нивк'инэт ынин тумгыт.
Нэмэ К'унлелюнэ ивнинэт:
— Ик, а'мын-ым, кита-к'ун мынпэлк'ынтэт панэнръэта!
— Ик, вынэ эвыр! — нивк'инэт ынин тумгыт.
Пэлк'ынтэтгъэт о'раяалегты. Н'оонк'о тылек  ивнинэт мэрынрэк'эй тумгыт:
— Мэй, тумгоот! Мынчамэттанат — н'аан ныйылк'атчак'энат!
Тумгиирык-ым эвыр ночк'эн. Ынк'о, н'ааанк'о тылек, ивнинэт нэмэ тумгыт:
— Ээ, н'утку мынынивлевынэт к'аат ынкъам чейвэ мыныйъонат. Эченур ирвыт тан'ымыльо мынынлейвынэт —юрэк' н'аан ы'ръыйылк'этыркыт. Эвытлым виин амыргынан ытръэч пойгыт мынынрынэт!
Ик, тумгык'эгти К'унлелюн айылгыкыльэнат, нымэльэв гатэнмавръоленат! Начамэттанат ынк'эн йылк'ыльыгинив. Энмэч пыкиргъэт ырык — эвын ныйылк'атчак'энат...
Нэмэ ивнинэт К'унлелюнэ:
— Мыныгтонат пойгыт, орвык рывытгэн'авъёт, эвыр тин'урти ынкъам мынмайынляйвынат ыяагты. Эчги мытрэплыткун’ынэт

С. 215

майынляк ирвыт, ынрак' йылк'ыльыт мынынмыткойвынат лыгэн ынкы орвык ыпэ.
Намгонат ирвыт тыгинрыльэтык орвэпы. Лыгэн нылгэк'эйылк'атчак'энат а'к'альымкычгын... Нэплыткунэт майынляк ирвыт. Ынк'о ивнинэт нэмэ К'унлелюнэ:
— Ээ, а'мын-ым мынымгонат тымыткойвык!
Лыгэн ынкы нытынпычерк'энат э'к'эльыт...
Аны нырэлилк'утръук'инэт э'к'эльыгинив! Нак'ам эвыр чыкэевыльын орвэпы нэнарэрыльатк'энат ченэтэрвэты, нак'ам льук нылвавк'энат ирвыт...
Аны ынкы налгэнмыткойвынат э'к'эльыт К'унлелюнэ мараврата! Гынтэвыльыт тин'урэ нычен'кайвык'энат...
Нэмэ ынкы тэн'ыткунинэт э'к'эльыт К'унлелюнэ мараврата. Алымы тъэркинэк'эй К'унлелюн мараврат, к'оныръым гагыттавъяленат К'унлелюнэ.
Тан'ымыльо выятк'аат ынкы н'элвыльу нагтатын ярагты. Ынкы к'утти анмыка рытъёттэ к'аагтатыльо нэлгынэт н'ан о'равэтльат.
...К'ынвэр К'унлелюргин н'алвыльин'ын гэлгимкэтлин, мин'кыри к'ун танлымынк'о эмиткэйвык, нак'ам гамгалымынк'о нылк'ыритъюук'ин э'к'эльэ К'унлелю.
К'ынвэр уйн'э нъэлгъи э'к'эльыкэ. Аны К'унлелю ганн'энайпылен. Нивк'ин:
— А'мын, ръэмикынэ ымыльынымытвальын рэмкын гэтэнъэк'эн'лин?
Люур к'ол к'улильэтгъи к'лявыл:
— Гымнан лыги, микынэ гэтэнъэк'эн'лин! Ынк'эн —Мотлынтона!
Ынк'о иквъи К'унлелю:
— Ик, ынрак'-ым ынк'эн нъэлгъи к'ырэтъёно! Ытръэч лыгимин'кы варкын?
Ивнин К'унлелюнэ Ук'к'эмк'эй:
— Ии, вынэ, а'тав, Ук'к'эмк'эй, мин'кыри мынльун Мотлынто, мин'кы варкын.
— Вынэ, алымы мынрэльун'ын, а'тав! — Ук'к'эмк'эй нивк'ин.
Ынк'о Ук'к'эмк'эйынэ ивнинэт:
— А'мын-ым, опопы э'ми ынанмайн'ычьын элгатчымны к'ынмыгыткы ынкъам к'ол мэйн'ыъыск'эк'у! Ынкъам мыныюмн'имык.
— Ээ!

С. 216

Нанмынат ынк'энат рымн'эвъёно. Ынк'о нымн'ик'ин Ук'к'эмк'эй нутэк льоо...
Нивк'ин Ук'к'эмк'эй:
— Игыр виин мынъялгытыльат лыгэн н'анк'эн майн'ыянран'аеты, ынан ынкы мытрэльун'ын майн'ыянран'айлявтылк'ыткынык вопк'ы... Ынкы нэмэ мытрэмн'игъэ —ынкъым, вэчьым, мытрэльун'ын Мотлынто... Ыныкит мытранмын'ын майн'ывопк'ы — вэчьым к'ун, мытрэльун'ын Мотлынто!
Ынк'о плыткугъэт мын'ик.
Аны н'ан гэмгутылелинэт лыгэн к'оон', мин'кыри, ръаянран'аеты... Ымтылян'эт ныръэтгэтак'эн И'рэпик'ытъым, нак'ам ытлён элгаргаканъёльын. Люур И'рэпик'ытъым иквъи:
— Н'отын'кы нылгинымэйын'к'ин ръаянран'агчын'ын? Вэчьым к'ун, ынк'эн?
Ук'к'эмк'эй нивк'ин:
— Ик, вынэ, вэчьым к'ун, ынк'эн, к'эглынангэт! Вынэ,а'тав лыгэн ынкэгйит мынлеркын — эплеэн, ръэн'эй ынк'эн!
Аны нымгутылек'инэт а'тав лыгэн ынкэгйит... Люур, к'эглынангэр, вытрэтгъи янран'агчын'ын, ынкэск'ык-ым нывытрэтк'ин к'ынур майн'ыпырк'аквылгын — к'ытлыги, майн'ывопк'ачгын...
Ынкэгин'кы рэвиквъэт, ынк'эн майн'ыянран'айгэн'кы. Ынк'о эквэтгъэт н'энри, н'эйыттэтгъэт н'ыроргарэ — И'рэпик'ытъым, Ук'к'эмк'эй ынкъам К'унлелю. Нычамэттак'эн вопк'айн'ын.
К'ынвэр, нэлгинэймэвын... Ынкы ытлёнайн'ын нытлытвачгатк'эн, к'ынур пырк'аквылгычгын. Люур нэтин'утчиргъэн н'ыронлян'о — ынкы нэтэн'кыргун вопк'айн'ын. Ынк'о нэнкэвчитчевын н'айк'алетлы. Нэныпкирэтгъэн ярак. Нэнвэнн'ын н'эвыск'этэ.
Ынк'о ивнинэт Ук'к'эмк'эйынэ:
— Ик, а'мын-ым, н'утку ынн'атал-ым а'тав мынрэльун'ын Мотлынто!
Гэмн'илин Ук'к'эмк'эй, энмэн йъэлыги нык'ун'ычгэтк'ин... Нинивк'ин К'унлелюнэ:
— Иа'м к'ун'ычгэтыркын йъэлыги? Энмэч эк'ылпэ к'ырэльун'ыркын Мотлынто!
Ынк'о Ук'к'эмк'эй иквъи:

С. 217

—  Игыр ынрак' лыгэн мытрэмгутыле лыгэн кыт-Мотлынтогъет, мин'кы варкын Мотлынто, ынкъам лыгэн ынкэгйит мытрэле. Ытръэч вынэ нэмэ к'ырым итык чекамк'онльо мынынтын, нэмэлым матчыгтык'эн. Н'анк'эн-ым лыгэн мытрэлеркын ынкэгйит. Ынкы, вайын'к'ач варкыт к'ынур имчьэчукэт, нынымытвак'энат нутэск'ычыку. Ынк'энынэт Мотлынтона гынрэтльэт. Ынк'энат а'тав ынрак' игыр ральонъёно мынылгынэт. Ыныкит мытрэльун'ын
ынк'эн нымным, мытрамн'ылёйвын'ын к'ол ынкэкин о'равэтльан. Ытръэч к'ун нэмэлым нотаск'ычыковты вальыральыт, чамъам мытрэльун'ынэт.
Ынк'о плыткуй вэтгавкы Ук'к'эмк'эй.
К'унлелю гивлин:
— Тэн'эвын мытрэльун'ын Мотлынто!
Ынк'о ръэйвэтгъэт ынкъам муулк'ытгъэт. Нэмэ гэмгутылельэтлинэт котчой. Ныянрагакан'ыльатк'энат н'ыроргарэ— И'рэпик'ытъым, К'унлелю, Ук'к'эмк'эй.
И'рэпик'ытъым нэмэ ныёпылк'эвыльатк'эн тэнлымынкыри тыляма. Нэмэ ивнинэт тумгыт:
— Вынэ н'оонко н'ан ръэнут гантоск'ычатлен, нак'ам эвыр пэтлек'эй гэрэск'ивыск'ычетлин!
Нивк'ин Ук'к'эмк'эй:
— Ынк'энат нутэск'ыгин'кы нымытвальыт, этъым.
— Вынэ мынйъонат эк'ылпэ, мин'кэгйит льунэт! —нивк'ин К'унлелю.
Ныянотк'эн И'рэпик'ытъым. Люур вай пыкиргъэт — к'эглынангэр ынкы нытвак'эн тытыл нотаск'ычыкогты, к'ынур имчьэчукин.
Ивнинэт К'унлелюнэ:
— Виин тури н'утку к'ыпэрк'ытваркынэтык, гымнан-ым к'ол н'ытольын мырэпирин'гъэн!
Гапэрк'ытвален К'унлелю... Нак'ам элгарк'аальын. Ынин гакан'к'ор — эмъалвэнк'ор, нылгининъык'ин, нак'ам майн'ылен'гыргыльын. Ынин тан'ымыльэты нилгык'ин К'унлелюн увик, мин'кыри к'ун элгувтычгыльын, элгык'онагльан, илгылильын, лыгэн к'ун ымыльэты нилгык'ин ынин орвоор эвыр к'оолгыт...
Люур а'атчек'к'ай н'ытогъэ. Янор эмлевыт рынтон'аннэн, тэнлымынкыри нытлепыткульэтк'ин, ынк'о к'ынвэр ымыльэты увик рынтон'аннэн. Ынк'о н'ытоск'ычатгъэ, тан'ванэван ныльунин атчытвальын К'унлелю...

С. 218

Эчги н'ытоск'ычатгъэ а'атчек'к'ай — пэнрыск'ычаннэн ытлён К'ун-лелюнэ... Аны гыттакавк'оолгин'а гинэгнинтылин К'унлелюнэ, ынык гин'кы рирэннин люур, ынк'эн алякватыткынык. (Алякват — н'ан орвывынгыргык рыволватытвальын, н'ан риивтэгнык). Ынк'эн ынкъам ынкы рирэннин. Ынк'о пиринин, томгэнырыкы рыльэтэннин. Ынкы намн'ылёйвын:
— Мин'кы варкын Мотлынто?
Ванэван ымы ночнэнат, мин'кыри к'ун амайылгавкы а'атчек'к'ай. Нэтэнринн'ынъюн ынк'эн пэрэёк'ай ынкъам намн'ылён нэмэ. К'ынвэр пын'ылтэлгъэ... Ытлёнак'ай нивк'ин:
— Мотлынто н'анк'эн н'уткэгйит нымытваркын, игыр ытръэч ытлён а'к'айъон' микынэ...
— Ако, элымн'э, а'к'айъон'! Ынрак'-ым иа'м?
— Мин'кыри к'ун ынан гэтэйкылин ыныграк камлелы, янор тан'амвыква гэтэйкылин пырк'энмычгын ыныграк камлелы. Лыгэн к'ун нылгиниквык'ин гэтэйкылин энмычгын ыныграк камлелы, ин'к'ун мэн'ин эвнэлк'ыткэ нитгъэн. Ынк'о игыр льэлен'кы ынрак' гимлыттъивылин энмээм, ынк'эн-ым энмычгын гатарк'ойвэнн'ачгатлен, тан'этъо тан'ъак'аттаты гэнъэтлин.
Ынк'о плыткуй пын'ылтэлык. К'унлелюнэ ивнин:
— А'мын, вэлынкык'унэйгыт!
Ынк'о ивнинэт тумгыт К'унлелюнэ:
— А'мын, кита-к'ун ынин н'оты яральыт мыйъонат, эплеэн э'птэ мымн'ылёнат!
— Ии, — ночгъан тумгэ.
Ынк'о к'ытгъи. Ынръа н'ан галгэчан'ыттатчаленат...
Ивнинэт К'унлелюнэ:
— Э'ми Мотлынтон рэмкын!
Нивк'инэт ытри:
— Лыгичик'к'ырым мынытвын итык Мотлынто!
— Вынэ к'ытвыгыткы эк'ылпэ!
Нак'ам К'унлелю нылгэнанн'энак'эн гатвален. Тэн'вэнлыги лён'ытва нынтык'ин. Ынк'о ивнинэт К'унлелюнэ:
— Тури Мотлынтона вальыторэ?
— К'элюк'ъым! — гэк'улильэтлинэт ымыльо.
— Ынкъам вай к'ырым к'ытвыгыткы Мотлынто?
— Лыгичик'к'ырым! Ынн'атал ымы мытратвыгыт, эвыр ранмын'ыткы Мотлынто!

С. 219

Эчги ынн'ин ивыплыткук ынк'энат, К'унлелю ганн'энайпылен ынкъам гантоск'ычатлен, пойгын пиринин, ынк'о ярачыкогты пин'кугъи — ынкы тымыткойвынэнат тан'ымыльо. Ынк'о н'ытогъэ. А'атчек'к'ай ивнин К'унлелюнэ:
— А'мын-ым гыт мурыг рээн кынымытваркын! Энмэч моогты к'ылк'ытги ынкъам к'авэръэпыгэ!
А'атчек'к'ай к'ытгъи, нак'ам иръычвыткыльин уйн'э, лыгэн к'ун к'этывъэн'н'ольык'ай. Ынкъам пыкиргъи муук, к'оныръым нэмэ И'рэпик'ытъымынэ гэнльэтэтлин. Нанавэръэпатъёгъан лыгитэн'эвиръэ. Ынк'о эквэтгъэт нэмэ ынкэгйит.
Аны к'ынвэр вулк'ытвий. Люур ынкы эмлыттъэнмин'ын нэльун... К'эглынангэт, ынн'ин вальын гэтэйкылин. Пыкиргъэт ынкы — лыгэн гырголягты ныгитэк'ин. Нак'ам вуск'ымчыку — мачванэван нывытрэтын тарк'ойвэйн'ын... Ынкы к'эйык'ын чимгьугъи тумгэк'эй К'унлелю, нивк'ин: «Мин'кыри мынынтын?»
Ынк'о ивнин К'унлелюнэ И'рэпик'ытъым:
— Кита-к'ун к'ыгитэгын камлелы энмээм!
— Ээй!
Ынк'о гэквэтлин И'рэпик'ытъым. Нэмэ пыкиргъи И'рэпик'ытъым алвальэнаръэтгыпы. Ивнин гыттэпычьын маравраткэн:
— Тан'ымкамлелы ынн'ин вальылк'ыльын, к'ынур лыгэн н'отк'эн!
— Ээй, — нивк'ин К'унлелю.
Ынк'о кылгытвынин ынин элгар, эмъалвэнк'ор, нак'ам майн'ыльэн'гыргыльын, эвыр нирвык'инэт ынин льэн'гыргыт. К'ан'аэвлявэлгин'ын рырыткунин ынкъам ръар'атвавэлнэн эмъалвэнк'ор. Ынк'о чиглемнин эмъалвэнк'ор — аны лыгэн эмъалвэнк'аак'ай гавэлёвъялгыткоръэлялен гырголягты!
Лыгэн тан'амльэн'гырга ныкэн'унэн'эткук'ин гырголягты тыляма. Лыгэн ытръэч яалгыткат ныкэнчик'ыткук’инэт к'уйвик, яноткэнат-ым ымы тан'ванэван нытрунэт   к'уйвик... Люур ынкэск'этгъи элгар, эмъалвэнк'ор — ынко рэмыннун'гъи этын ынин — тумгэк'эй К'унлелю.
Ынк'о гилгыйиквилин К'унлелю гырголягты, эмъалвэк'аак'ай-ым ынкэск'ык ныкытъыматк'эн. Ынкъым тинунин ынкаск'эты этын эмъалвэнк'аата. Ынкы тан'этъо

С. 220

гакоргавлен К'унлелю. Ынк'о нэнайн'ок'эн ынкэск'ык эмъалвэнк'ор, мин'кыри к'ун амкоргава...
Ынк'о тин'унинэт тумгыт. Ынкъам ралегъат лыгэн эвтылягты. А'мын-ым, эвын ынкы нытвачгатк'эн Мотлынтон ярайн'ын — эвын нылгэнымайын'к'эначгын! Вынэ ныкитэ, вуск'ымчыку пыкиргъэт ынкы, ратагнык...
К'унлелюнэ чиниткин эвторвык'ай ратчаннэн ынкъам ы'ръэ нэнаркыпчыткок'энат вивтыт... Люур рай кыявычгатгъэ Мотлынтойн'ын, нивк'ин:
— Ако мэй, яральыт? — нивк'ин Мотлынто ралкочыкойпы.
К'унлелюнэ нинивк'ин:
— Ээ! Энмэч эк'ылпэ к'ынтогэ, вай мытъатчаркынэгыт!
— Яаав! Еп тыкынкэргыпатыркын!
Вынэ нэналгэнтэрн'ыръовк'энат ынин нэнэнэт. К'ытлыгъим, нэнатынпычерк'энат чиниткин эккэк'эгти...
Ивнин К'унлелюнэ:
— Ээ! Эк'ылпэ аны к'ынтогэ, а'тчавооргэгыт!
— Яа-а-ав! Еп н'эвъэн кэргыпыркын!
К'ытлыгъим — тымыркынэн, эчги ынк'эн тымыткоплытконэнат эккэк'эгти... Плыткугъи ченэтрайыръытагэнн'ыльатык.
Люур гырголягты пэн'кочгатгъэ Мотлынтойн'ын. Рынооргык к'ачайпы рыранэн рэтэм ынкъам пин'кугъи ынк'оры гапойгыма, нутэск'ык иргъи...
К'унлелюк'эйынэ ынанчик'ай гапойгыма пэнрынэн...
Аны гапойгыльатмаравленат ынкы!
К'ынвэр люур пойгыкэн пылвынтын эрэтгъи — эмуттэ чит гапойгыльатлен к'эйык'ын. Ынк'о К'унлелюнэ мынгычвэтконэн, уйн'э амынгыка рытчынин...
Ынк'о пынлёнэн К'унлелюнэ:
— Иа'м гыт гъыръунэтигыт гамгаваратэты, ынкават-ым гэгынтэвигыт?
Ынык-ым танн'ырат тумгу нитк'инэт — ынк'энат гаймычьыльыт. Нак'ам ымы н'элвыльык к'орагынрэтыльо нитк'инэт н'ъочьык'агтэ. Ытлён-ым нылгитэн'ычьэтк'ин, нылгинымэльэв нынымытвак'эн. Эвыр ынк'эн н'энри нык'амэтваск'эвк'эн гаймычьыльэты.
Ынк'о К'унлелюнэ ивнинэт тумгыт:
— К'ыныттэтгыткы н'анк'эн морыграгты ынкъам ынин

С. 221

н'элвыл йытыйгот к'ынтыгыткы, мачынан ынан чинит н'элвыл нырэннин!
Ынк'о К'унлелю танн'ырагты к'ытгъи. Пыкиргъи танн'ырак, ивниэт К'унлелюнэ:
— Тури гаймычьыльыторэ?
— Тан'ванэван! — ытри ночыткок'энат.
Люур вай моогъат ырыткульэтык ытри К'онлялёна... К'унлелюнэ тытыл рыныманнэн ынкъам лыгэн ынкы нулвык'ин. Аны ынкы лыгэн ярачыко нылк'эгнэвъюук'ин!
Люур ытри тэн'ъэмикэ нъэлгъэт, тан'ымыльо мъэмит нэнинтынэт — вата нъэлгъэт.
Ынк'о ивнинэт К'унлелюнэ:
— Торгынръам'-ым ынрак' эплеэн мытантэнмынтык ранмын'ык, гым-ым итык эналвавтык!
Ынк'о ытлён риттывэгъи—эвын ратрочыкойпы рэрэтыткуйвынинэт мъэмикинэт и'н'ыт, к'ынур выква ратрон гэйыръэтлин. Ынк'о ралянтаннэнат нотайкочаткынэты.
К'унлелюнэ пойгын йытонэн. Ынкы моонэнат тымыткойвык гаймычьылымкычгын К'унлелюнэ:
К'ынвэр эвыр к'ынур альэк'ын'н'ой нотайкочаткыната, мин'кыри к'ун мутлытыръуле, к'ынур мимыл, гэтчылин... Ынк'о тан'ымыло тымыткойвынэнат, ымы ыннэн люн'ыныгнувэ.
Ынк'о эквэтгъи, томыграанэты к'ытгъи. Пыкиргъи тумык. Ивнинэт тумгыт К'унлелюнэ:
— Ынн'ин к'аагтатыльо к'ылгыгыткы! Мачынан амынгыка нылеркын!
Ынкъым вэнлыги гэльулин Мотлынто К'унлелюнэ. Ынкы к'аагтатыльо налгын'н'он амынгыкыльэн, к'ынур рэтлётвальын. Нак'ам амотлытык'эгты гэнкылвэтлинэт мынгыт.

С. 222

Атк'ыльын, нак'ам нэрмэк'ин

Энмэн, ыннэн гатвален мэйн'ынымным, нылгинымкык'ин ярат гатваленат. Энмэч-ым ынкы нытвак'эн э'к'эльыгынритыльын мараврат. А'мын-ым, н'эвыск'эт ынкэкин вынэ нылгинымкык'ин.
Ынн'энвараткэн-ым к'ол к'лявыл атк'ыльын, вынэ нак'ам лыгъэвмынгыльын. Ытлён-ым ванэван нымаравын тумыгрээн, мин'кыри к'ун атк'ыльын чама нимпэк'ин. Ынин нынны Пыглын. Ынкъам-ым вай, к'ол итгъи ынк'эн ынн'иннымкин мараврат маравынвэты гэлк'ытлин тан'ымыльо, ытръэч н'эвыск'этгинив гапэлятръоленат ярак, эвыр ынк'эн Пыглын. Ытръэч амынан ынкы к'лявылё гапэлятлен. Эвын-ым тан'к'онпы, амк'ынмаравыск'эвкы, ынкы амынан ныпэлятк'эн. Нак'ам ытлён нъумк'инэк'эй.
Люур к'олетылё тан'ымыльо гакватчаленат маравынвэты, ытръэч нэмэ ытлён гапэлятлен ярак н'эвыск'этырык рээн.

С. 223

Люур рай, н'авыск'атымкычгын к'олельатчагъат:
— К'ыгитэ аноо! Вынэ н'оты а'к'альэтратчын'ын тылеркоон! Вынэ мин'кыри мынинмык?!
Н'эвыск'этгинив нылгэкапчачавръок'энат, аны нылгик'учичьыръук'инэт:
— Тыттэн'эт вэрин! Мин'кыри мынинмык?!
Нинивк'инэт Пыглына, мэрынрэк'эй нинивк'инэт:
— Ээ, аны эк'уликэ.
— Вынэ н'оты пыкэрын'оркыт! Мин'кыри мынинмык?
— Мачыргынан, — нэночк'энат Пыглына.
Ынк'о ивнинэт н'авыск'атымкин'ын:
— Ик, а'мын-ым, опопы гамгаракэн к'ынумэкэквыткы варэвар! Лыгэн к'онгыткальо к'ыпэляркынэткы варэт, ярак вальыт. Ынкъам ыннэн ынанъомычьын к'ырэтгыткы вулвут, н'ан рывинэн'вулвут. Иик, ытлён, эченур мэчек'ылпэ!
— Ээй!
Аны акватчагъат лыгэк'ылпэ н'авыск'атымкычгын!
Варэвар нэтгинрыльэтгъэн гамгаракэн. Ытръэч амк'онгыткальо напэлянат ярачыко. Эвыр ыннэн ынанъомычьын рывинэн'вулвут нэнльэтэтын. Нэлгинумэкэвын варэвар.
Ивнинэт:
— Ээ, эк'ылпэ н'оон яалчыкогты к'атчыръотык!
Атчыръогъат эк'ылпэ н'эвыск'этгинив.
Ваарваннэн тэн'отчын'о рывэнан'волвотчын'ин. Ынк'о-ым ынн'ин а'тчан'н'ой а'к'альэты.
Ныпкэрын'ок'энат. Колё аны к'олейн'ын:
— Аав-ач! Ав-ач!
Нылгэйк'ытчочак'энат а'к'альымкычгын! Пыкэтчагъат а'к'альымкычгын. Тан'ымыльо ярачыкон нагэтайвын'н'он:
— Э'митри о'равэтльат?! К'эйвэ гавынралыльэн?!
Гамгарайпы нъоравэтльарэрыльатк'энат. К'ынвэр, люур ынанъяатрак о'равэтльальогъат:
— Мээй! Н'отк'эн гъоравэтльален!
Ынкэкин гыттэпычьын иквъи:
— Э'митлён н'элгийн'ын, к'ыгтогыткы! Яран'ы нэлгынтакан'атын!
— Мэй! Эк'ылпэ мынэлгынтакан'атын яран'ы!
Ныкытгынтыръок'энат а'к'альымкычгын танлымынк'о,

С. 224

лыгэн пыкитльэн н'илгык нинэнрэтк'инэт ынкъам нымгок'энат гымэтыльэтык. Аны ынрак' рыпэк'этавкы нылвавк'эн яран'ы, к'оныръым галгэнъомравлен яран'ы. Гэлгитуйвынлинэт, выква гэлгинэгнилгик'эвъюулин яран'ы.
Аны лыгэн тытлыгъет нъэтльэт варъэмъамэйн'а нинэлк'эгнэвк'инэт Пыглына. Эвыр тан'ымыльо нинэнпирк'ыльэтк'инэт Пыглына!
К'эйвэ вынэ нылгинымкык'ин а'к'альымкычгын, лыгэн танлымынк'о ныкытгынтатчак'энат. К'эйвэ к'ун нытгиливк'ин Пыглын, аны нэналгэнмыткок'энат варэмъамэта. К'эйвэ, вынэ ныгыттэпк'ин Пыглын! Лымн'э тэйкынин вулвуттин тин'ур эвыр варэта мъэмитгъи!
К'ол итгъи к'олен'элгыпок'ыткынкэн о'равэтльамкычгын тытлыгъет гэнъэтлин. Лыгик'эгнэвъюунинэт —тан'ымыльо рыпэк'этавнэн, ынкъам н'оонэнк'аткэнат тан'ымыльо гапэк'этатчаленат. Нак'ам нылгик'улильыръук'инэт:
— Ынръа вай мытръэмоок?! Э'ми к'олен'элгык'алкэнат о'равэтльат?!
Нэмэ н'ан тытлын'к'ачагты кытгынтыръогъат,— лыгэн тытлыгъет нъэтльэт нэнанмыткок'энат ярачыкойпы Пыглына.
К'ынвэр тан'авынмаравыльатэты талпын'н'ой о'равэтльат.
Янор ынк'эн маравын'н'ок, н'эвыск'этти ымы гэтэмъэмин'ыльэтлинэт, лыгэн варэкэнат раквыргыт нынрылкынтэтъюк'инэт.
К'ынвэр н'ытогъэ атк'ыльын Пыглын, а'мын-ым гэмилгэрыткулин торынток а'к'альэты. К'ынвэр, тэнтэлпыгъи э'к'эльырэмкын авынк'олельатэты.
Пыглына гынтэвыльыт нэначен'к'айвык'энат. Тэн'ынтэлпэннин э'к'эльырэт, ытръэч эвыр гынтэквъэт чымк'ык, э'квырга лыгитъэркин, — мэн'инрин ытръэч амн'ырооткэн, мэн'инрин мытлын'эн,— лыгэн-ым лыгитъэркин.
Плыткугъи марав Пыглынэн. А'мын вынэ н'эвыск'этгинив гакоргавчаленат!
Ивнинэт Пыглына:
— Таам, вынэ к'ыпинтык'этръутык, ытръэч гымнин марав плыткуй, ымыльо э'к'эльын гагынтавчален!
Н'эвыск'этгинив лыгэн нъыск'агтатръок'энат амкоргава, ныпин'куръук'инэт.

С. 225

Ынкы-ым вытку к'олетъылё пыкиргъи мараврат ынн'иннымкин. Пын'ылтэлгъат н'эвыск'этгинив, эвыр ынк'эн Пыглын.
Нэнатвык'эн Пыглына мараквыргын а'к'альэты, мин'кыри ынан варэмъамэта, рывинэн'вулвуттин'урэ тэн'ыткунин э'к'эльымкын. Нивк'ин:
— Люур вай пэнрыткогъат а'к'альымкычгын. Амгымнан вачак' тынрынэт мэчынкы.
А'мын-ым налганъягъан к'лявылымка,  нивк'инэт:
— Ынн'атал-ым вэлынкык'унэйгыт, айылгыкыльэгыт!
Гэлгимэйн'ывинрэтлин, алымы амынан атк'ыльык'ай, вачак' тэн'ыткунин а'к'альэтратчын'ын.

С. 226

О'равэтльан ынкъам тилмытил

Энмэн, к'ол чавчыв эмнун'кы ганымытвален. Ынин эккэт уйн'э гатваленат. Аны тан'амк'ынъычо ытлён нык'орагынрэтк'эн.
К'ол итгъи нэмэ рыюск'иквъи. Люур валёмнэн к'ынн'ык'ын ынкъам чимгъугъи: «Како, ръэнут тывалёмын? Кита мыёпатгъан!»
Ынк'о ёпаннэн лыгэн к'ынн'ыгйит — люур льунин тилмытил гэрилымлелин. К'ытгъи ыныкагты ынкъам рырагтаннэн ярагты.
Ынкы о'тчой гатъылытвален. О'равэтльата н'элвыл нэнанмыткойвык'эн, ин'к'ун нымэлеквъэн тилмытил.
К'ынвэр мачвэтгавын'н'огъэ тилмытил. Иквъи тилмытил :
— Вынэ, н'отк'о к'ынпааквын тымык н'элвыл!
О'равэтльата ивнин:
— Вынэ, вытку трэнмэлевэтгыт, ынк'о транпаавн'ын н'элвыл тымыткок!
Ынк'о, к'ынвэр, мэчтъэттывигъи н'элвыл. Ынкъам кыткытръон'н'огьэ — ынин н'элвыл амтъарын' нынъэлк'ин, эвыр нымэлевтылек'ин тилмытил.

С. 227

Аляръон'н'огьэ — ынин н'элвыл тэлпыгъи, эвыр тилмытил мэлеквъи. Иквъи тилмытил:
— А'мын-ым, гынин н'элвыл тыткугъэн. Мынылк'ынмык морыкы! Ынан трэныпкирэтгыт ымы о'ран'анк'оры.
Ынк'о эквэтгъэт. Тилмэ ивнин:
— К'аптэткынык к'ывакъогэ!
О'равэтльан вакъогъэ тэлмык'аптэткынык. Ынк'о аны, о'тчой гэлелинэт! К'ынвэр мачыпкэрын'огъат. Пыкиргъэт. Чит ынин йичьэмиттумгыт иквъэт коргавэты:
— Вынэ, мынынмыгъан ынкъам мыннугъэн!
Ивнинэт тилмэ анн'энайпэты:
— Вынэ к'ырым! Гым ынк'эйына гинэнъегтэлетлин! Этк'ыле-ым торгынан к'ыранмын'ыркынэткы!
Ынк'о о'тчой гатваленат.
К'ынвэр, к'ол итгъи тилмытил иквъи:
— А'тав, мынльэтэтгыт гынык ярагты!
Ынан йылнин эмэйын'кыльин ченлек'эй ынкъам ивнин:
— Эвыр ярак рэпкиргъэ, ынк'эн к'ынвэнтэтгын.
Ынк'о эквэтгъэт. К'ынвэр, ярак рыпкирэннин тилмэ о'равэтльан ынкъам рагтыгъэ.
Ченлек'эй рывэнтэннин о'равэтльата- эвыр ынкы н'элвыл томгатгъэ.

С. 228

Н'автын'гыргын

Энмэн, ан'к'альыт — ытлыгын-ым, ытля-ым ынкъам экык ыргин — н'ыроргарэ нынымытвакэнат. Энмэн экык н'автын'ыйгот рытык нэналвавк’эн.
К'ынвэр ытлыгын ивнин эккэтэ:
— К'ырым н'отк'о мын'эвпиригъэк!
Ытлыгэ ивнин:
— Нак'ам-ым мэн'к'о к'ын'автын'?
Иквъи экык:
— Чавчывакэн н’эвыск’эт гымнан гэльулин. Ынк’эн траматан’ын.
Ытлыгэ ивнин:
— Чамъам! Нимпэйгыт – к’ырым к’ыматагын!
Экык-ым иквъи:
—	К'эйвэ, гайман'эн! Траматан'ын!
— Ээй! К'ыгтыгын !

С. 229

Иквъи экык:
— Ии!
Ынк'о ытля ивнин:
— Плекыт к'ытэйкыгынэт мынгыткэн эвыр тэкичгын к'ыёркын плегчыку, ымыльо плякылгын тэкичгэ к'энатыёгын!
— Ээ! — иквъи ытля.
Тэйкыплыткунинэт плекыт ытльата, тэкичгэ энатыёнэн ымыльо плякылгын.
Ынк'о иквъи экык:
— А'мын-ым, мэквэтгъэк!
Пынлёнэн ытльата:
— Титэ рэеты?
— Н'ирэк йъилгыт тэлпык, трэетгъэ.
— Ээй! Вэлет-ым к'инэнвичыръуквъи! — ивнин ытльата. Эквэтгъи а'ачек.
Ытлён нинъык'ин. Эк'ылпэ нылек'ин. Плекыт э'к'эрэгъэт — к'утти плекыт йытонэнат, йымнэнат. Тэкичгыт ынкэкин рунинэт — ыйлк'этгъи. Кыевкы, эквэтгъи. Вулк'ытвигъи — йылк'этгъи. Ынк'о нэмэ эквэтгъи. Нэмэ к'утти плекыт э'к'эрэгъэт — нэмэ к'утти йымнэнат, тэкичгыт нэмэ рунинэт. Ынн'ин лыгэн нылек'ин а'ачек...
К'ынвэр мынгыткэн плякылгыт кунинэт. Эвын плекыт гакаргатленат, ытръэтти плекыт йымнэнат, тэн'ытръэтти...
Люур нымным льунин: мынгыткэн ярат. Колё н'элвыл нымкык'ин! Атчыгъэ а'ачек. Вулк'ытвинтэтык ярагты к'ытгъи. Ынанчьомыткынык винвэ пыкиргъи. Ярак вэлёлгын рэтэмык рыпкирэннин ынкъам палёмтэлгъэ...
Н'эвыск'эт ынкэкин ытлыгэ нинивк'ин:
— К'ъэликэтги!
Н'ээкык иквъи:
— Н'утку к'ырым ы'нматагым! К'ырым!
Ивнин:
— Ээй! Нак'ам мин'кы ръэликэтгъэ?
Иквъи:
— Ан'к'альырамкык.
Ытлыгэ пынлёнэн:
— Мэчынкы?
Иквъи:
— Ии, мэчынкы!

С. 230

Ивнин ытлыгэ:
— Ээй! Плеур-ым!
К'ытлыги-ым, пыкитльэн гынмылкин а'ачек тэленъеп нылк'ытк'ин н'анк'оры н'авыск'атк'аеты. К'ытлыги, тэленъеп винвэ нывэтгавк'энат... Ынк'о ытлыгэ ивнин:
— Эй-ым к'ыльугын ы'вэк'уч! Игыр ы'лё к'ыльугын!
— Ии, трэльун'ын!
...А'ачека ынн'ин ивыльын валёмнэн. Иквъи эмк'элелвынэ: «А'мын, мырэск'иквъэк!»
Тытлеты к'ытгъи. Рыпэглявнэн тытыл...
— Го! Го!
— Элёу!
Ытлыгэ ивнин н'ээкык:
— Рай! Нытлыгъан!
Н'эвыск'этк'эй иквъи:
— Вынэ!
Н'ытогъэ н'эвыск'этк'эй. Мынгаймэтгъат. Рылгъат ралкогты.
Ытлыгэ гитэнин а'ачек. Качьараквъэ ытлыгын. Иквъи:
— А'мын-ым, йык'к'айым к'лявыл!
Тэкичгын ыпаннэн н'эвыск'этк'эе. Амалван' вальын к'оратъол ыпаннэн. К'амэтвагъат. Ынк'о ытлыгын иквъи:
— А'мын, чен'эт-ым н'ээкык к'ликэтыйгут рытык нэналвавэгым, чен'эт к'лявыл нытэн'к'ин гэльулин,—к'ырагтытык, к'ынвэр энальыт рэгъевн'ыт. Игыр вуск'ымчыку к'эквэтгытык! Ыныкит нэрэльугыт — наранмыгыт!
...Эквэтгъэт еп вуск'ымчыку. Нымкыче киквъэт нутэк тылянвык. Н'эвыск'этк'эй имтитэ нинэнтык'ин.
К'ынвэр пыкиргъэт ярак. А'ачекэн ытлыгын иквъи:
— Како мэй! Чен'эт н'эвыск'эт нытэн'к'ин гэльулин — вэлынкык'унэйгыт! Вытку тыльугъэн н'эвыск'эт ынн'ин вальын!
