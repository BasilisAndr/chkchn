Рытгэв
О’равэтльэн вагыргын
Пын’ылтэлтэ

С. 3
	Амаравкэваратэн таа’койн’ын.
	Йъйык'ык нык'элпэратк'эн вытэчгытрык'эргыльын йын'эттэт. Мыкын' нывытрэтк'ин челгатвытрыльо, ынк'оры-ым вытэчгытрыльо. Ынк'оры-ым нык'эргавын'ок'эн нычелгъав.
	Ы'льыле ыннаны гэннин'эвлин аэродром, элгыкъалейпыгъат пылвынтымытк'ыёчгыт эвыр оттырак'агтэ, ы'льыл нэмык'эй к'ынур амалван' нынъэлк'ин: нычелгатк'эн, нывытэчгытратк'эн.
	Аэродромык рымагты нувпэрак'эн гытгын, пытк'ы рымагты нывытрэтк'инэт маёлгыт. Ынн'ытэк' нак'ам чит гакыткытръолен, маёлгэпы гапыльыльатын'оленат вээмк'эгти, ы'льыл

С. 4

гатылгын'н'олен, гытгын энмэч уйн'э эгилкэ гэнъэтлин. Люур нэмэ маччьачан'атын'огъэ, энмэч н'ыронъылёк лён'паата пин'этык, к'ынур нэмэ льэлен'ръугъи, э'квырга-ым гытгын к'онпы гапаален к'итык.
	Гамгаярак о'равэтльат энмэч гэйылк'этлинэт, ытръэч ыннанрак, нымэйн'ъэв нынныльык «Аэровокзалык», панэна нынлетк'ин ээк. Тытлык к'ача нытвэтчатвак'энат н'ирэк' о'равэтльат: рин'энэн'эткульын Савин ынкъам Ы'ттъувги — йын'аё. Ынан энмэч тэленъеп нэнъатчак'эн танрэн'ан' вальын ы'лён'эт. Ынк'эн мэск'упк'ыльын лыгъоравэтльан, к'орагынрэтавэръыльын. Ытлён нивк'ин:
	— Пэтле нэмэ рэпин'эръугъэ.
	— Мэлк'ырым, — татлыгнэн Савинына. — Нак'ам н'аргынтэнмычьэпы чит малк'ырымэн пин'эръульылк'ыл. Игыр вэтык'ун мытрэрин'эгъэ.
	— Пэтле рэпин'эръугъэ! — нэнапытк'ытвык'эн Ы'ттъувгинэ.
	— Нымэйн'ъэв? — капчачеты нэнамн'ылёк'эн Савинына.
	К'эйвэ ытлён ынн'ытэк' айгыск'ын'к'ач рин'энэн'эткульу
нъэлгъи, э'квырга-ым ынан лыги, к'орагынрэтыльыт мачванэван нылганэнат н'аргынэнатватык.
	Ы'ттъувги нэмэ лылепыткугъи гырголягты, ынкъам татлын'ыткогъэ:
	— Мэлк'ырым нымэйн'ъэв ныпин'эръугъэн.
	— Киткит пин'эпин' мурык айылгыкэгты вальын. Вэнлыги игыр мытрэрин'эгъэ.
	Мачоратвагъат ытри авъеткынка вэтчатвак, гэтама тан'пэрайын'аттат. К'ынур амалван' вальыт кыргычьыт ныймэтвак'энат йъык ынкъам ыргин выргыргын, к'ынур нэрэтк'ин гырголяйпы нотаск'эты...
	— Выргыргэтыркын, — иквъи Ы'ттъувги.
	— Ынк'эн кытыйгын выялятыркын.
	— К'эйвэ кытыйгын, — вэтгыры вагъэ Ы'ттъувги ынкъам танн'ыткогты иквъи: — Мурык тэленъеп нивк'инэт, гым еп н'инк'эю вама, ыныкит эвыр нымэйн'ъэв выёпчак н'ирэнрылгэ, гынан лыги? — Энмэн йын'эттэт майн'кы рапагъён'н'огъа, н'аргынэн

С. 5

пэтле алван' рэнъэлгъэ. Э'квырга-ым ынкы мури еп ныппылюмури.
	— Игыр-ым? — Савинына танн'авэты рэймэвнинэт йыкыргэты н'ирэк' рылгыт.
	— Игыр к'ырым, — татлын'ыткогъэ Ы'ттъувги. — Вытку-ым мури нэмэ н'инк'эю мынъынъэл, эвыр итык лымн'ылеты мынъылымалявыркын.
	Н'аргынэн тэн'эвыргыргыкэ нытвак'эн.
	— Тэн'энвыргыргэвкэ вама, — нывэтгавк'эн Савин, — к'ынур тан'ымыльо амалван' нъэлыркын. К'ынур лымн'э ымнутэйиквик игыр тан'ымыльо йылк'этыркыт, к'ынур ымнутэйиквик тэн'уйн'э имыръэнут, ытръэч к'ынур амыргынан, н'отк'энат оттырак'агтэ эвыр ы'льылти ынкъам йын'эттэт...
	Э'квырга-ым еп эплыткукэ Савинына чиниткин вэтгав, люур мэн'к'о навалёмгъан ы'ттъин тавтав. Аплёратвака маёлгыеквэ вытрэтгъи магляльын, ынк'оры тагратын'огъэ. Ынан гыролмакы танэн гытгын, вэтгыры чывинин аэродром ынкъам чекавэтывак' нывилгъи орааканлятыльык ярак к'ача. Ынк'оры, торвалёма ы'ттъин тавтав, н'ытон'н'огъат о'равэтльат, ягнанво вулк'ытвипыкитльэт рэмкыльыт. Ыргынан накамлелтагъан ынин оргоор.
	Орвэпы к'утгъи эквынпыначгын, ытлён к'ынур колё мэпэн'ъивэтыльын. Лелют, рилвыт ынкъам лыляргыт ынин гъан'ойпыленат. Ытлён к'ъэлитвыгъи ынкъам ынкы нэльугъэн о'равэтльата ынин илгыкырвир, к'ынур нэмык'эй а'нойпыльын.
	Ынпыначгын гатан'авэръэпылен, к'ынур крычмыма. Ынык ныркувк'эн лымгиръын к'ораналгэн; яален'к'ач нилгик'этк'ин имчьэчукин нэлгын (пэнак'алгын); ынпыначгык гыткак торпанрак'онагтэ ынкъам чечот.
	Ынн'ин вальыт эвиръыт атымн'эйпыка нынтык'инэт. Ынк'эната тан'алкылын', энмэн ынпыначгын рак'эты энаача гаторавэръэпылен.
	Ивкэ «Еттык», ынан гаглеты пынлёнэнат:
	— Мэчынкы гымнан игыр трэльун'ын Ы'ттъувги, к'эйвэ этлы ытлён еп эрин'экыльин?
	— Еп ытлён эрин'экыльин, — татлыгнэн чинит Ы'ттъувгинэ.

С. 6

	— Ынк'эн колё нымэлк'ин, — иквъи ынпыначгын, мырковъентогъэ ынкъам рамыннон'эты мынгаймэтын'онэнат ыныкорвык камлелтаткольыт о'равэтльат.
	— Йык'к'ай-ым, — ныпытк'ивк'ин ытлён, — гым нычимгъуйгым, вэчьым ытлён энмэч рин'эгъи. Гымнин нынны Гэмавъе. Гымнан трэльун'ыркын Ы'ттъувги. К'иквыткы, энмэн ытлён рэльун'ыркынин Гэмавъена, нымытвальа колхозык «Эргыръон».
	— Мынльувылгымык, тумгигыт Гэмавъей. Гым вай Ы'ттувйигым.
***
	Тэленъепкин ымыльорык лыги лынъё, ван'к'ыттамэнн'ыльын Гэмавъе тэленъеп нытумгыльэтк'ин гыннин'н'ыттыльык Мэмылына. Ытри гэтумгэ тан'ыннаны вальыт.
	Янор-ым, ытри ачгыта нынымытвак'энат. Чама-ым, ыргынан вэты ы'лгу нылгык'ин тамэнн'атгыргын, йъарат-ым ван'к'ыттамэнн'атгыргын.
	Н'ырок'авык-ым, тэленъеп ытри гэн'эквъилинэт. Гэмавъена чинит гэнмэйн'эвлин экык, Мэмылына-ым — н'ээкык. Н'ырак'авык-ым... Н'утку ытри амалван' нъэлгъэт. Гэмавъе амк'ынъычо нывакъотвак'эн ярак, ытлён кытэ ныльук'ин нымытвальа. Ытлён к'онпы мин'кыри ванэван нылк'ытын нымнымгыпы. Пууръу Мэмыл к'онпы нык'иврильэтк'ин лымынкы вак: пэнин ытлён мин'кыри а'йн'авъё ынкъам ытлён эвын лымынкы нытвак'эн ымы энаальык, ымы полярнык станцияк, ымы-ым йъарат ыяа нымытвальык чычеткинэк. Чама-ым Гэмавъе пэнин авъеткынка вальын, Мэмыл-ым к'онпы ныпычвэтгавк'эн.
	Э'квырга-ым ынк'энат алван' вагыргыт нэнанъомравыткок'энат тантомгыльатгыргэты. Ван'к'ыттамэнн'атгыргын — нитчык'ин мигчир, ныкимык'ин. Тан'ычьыгыргын, титэ ачгыта нывакъотвак'эн тумгытум амымн'ылтэлльан. Гэмавъе амрапалёмтэлн'ыльын мэгчеранма, Мэмыл-ым — амрамн'ылтэлн'ыльын. Ынан нэнатвык'эн чинит льоо, валёмъё, ымы ръэнут гэкэлилин книгак. К'эйвэ ытлён агтыкалегъёляткыльэн, э'квырга-ым н'ээккэтэ Тэгрын'энэ нэнанымн'ылявк'эн гамгакалевэтгавъё книга.
	Кытван'к'ытык Гэмавъена нинэтэйкык'ин майн'ырынныльын

С. 7

и'рэмъетыльын к'оран'ы. Ынан еп тайкыма рыннык'ач, Мэмылына энмэч нэнанымн'ылявк'эн имыръэнут: яачын'кэн гыннэн'ыттыгыргын, армачьатгыргыт Гайаватэн, чама н'автын'гыргын к'улинымнымкин механикэн н'эвыск'этык кылиныгйивэтыльык Нина Ивановна. Гэмавъе нытэн'ычьэтк'ин палёмтэлык, алымы ынан механик ынкъам Нина Ивановна ынкъам эвыр ымы геройтэ пын'ылкэн «Песня о Гайавате» вытку нэнавалёмк'энат.
	К'ынвэр-ым мытэймэвмык, иа'м ынпыначгын ныкитэ пыкиргъи эмрэльун'э аэродромык Ы'ттъувги. Этлы амтымн'э анкэтъон'атка тынтыгъэн Гайавата, алымы Мэмылына нэнатвык'эн амалван' вальын пын'ыл.
	Ынн'инвулк'ытвик Гэмавъена, тайкыма к'орэн рыннык'ач, тэн'вытку валёмнэн америкальыргэн индейцаргэн пэтыпын'ыл, ынн'от вальын: энмэн эчги амалван' вальыт о'равэтльат нычеэкэвк'инэт ынкъам нытаак'ок'энат ыннантаа'койн'а — ытри к'ырымэнат маравыльылк'ылтэ ыргичгу.
	— Нымэльэв ынн'ин нымытвак, — иквъи Гэмавъе. — Нымэльэв, ытръэч-ым америкальырык ынк'эн гэмо нэтчын...
	Ынн'ин валын вагыргын, тывъё Мэмылын, ныркылек'ин ытръэч индейцыльырык, нак'ам-ым этлы ымыльо нымытвальырык Америкак, ынк'эн Гэмавъена чемгъойпы рултыгъи. Вэчьым ынк'эн гатвален алван' рамн'ылява Мэмылына, эвытлым Тэгрын'энэ. Титэ ръапын'ыл нынымн'ылявк'эн о'птытъар о'равэтльата, к'ынвэр-ым ынанъяачы тывыткольа нэнанымн'ылявк'эн алван' ы'ттъыёлкэнак тывыткольык.
	Мэмылына ынк'эн вагыргын ганымн'ылявлен тэленъеп, еп Тэгрын'э экэлиткуск'ивкэ рин'энэн'этэ Хабаровскагты. Ынкъам ынк'эната Гэмавъена ынк'эн пын'ылтэл энмэч гэмо малытчыё, мин'кыри к'ун Мэмылына нымкык'ин пын'ылтэ нэнатвык'энат.
	К'олетъылё Мэмылына рымн'ылявнэн, ин'к'ун энмэн Москвак ратвагъа омакатгыргын (конференция) амаравкэтагъян'ыльэн ынкъам тын'эвыёно (делегат) Чукоткайпы ритгъэ тан'к'орагынрэтыльын Ы'ттувги. Лыгивулк'ытвик, энмэч рагтыплыткок Гэмавъе чемгъон'огъэ, рыпэт нылвавк'эн йылк'этык эргыръотагнэты:

С. 8

«Гымнан тырэнн'ивын'ын Ы'ттувъейпы Амарав кэваратэн таа'койн'ын, чимгъуплыткугъи ван'к'ыттамэнн'ыльын гымнан тырэтэйкын'ын ынантан'ычьын микынэ еп эльукыльин таа'койн'ын. Гымнан тырэкэлин'ын ынкы...». Ынкъам ытлён чемгъон'н'огъэ. К'ынур гэмгэтэминн'ыльэ, Гэмавъена энмэч чимгъунин ныкитэ, ръэнут рэкэлигнин таа'койн'ык.
	Инъэ ытлён капчачавын'огъэ: эты мэчынкы рэк'иврилтэтгъэ ытлён акваттагнэты тын'эвыё (делегат).
	Гэмавъе эквэтгъи нымнымэты, ин'к'ун лыги эмрэтчын'э титэ рэквэтгъэ Ы'ттувйи.
	Ы'ттувйи ынан люнльутэ рыннин, эргыпк'орагынрэтыльын еп ыяа ган'алвыльыма нытвак'эн, ытлён етыльылк'ыл н'эръамытлын'эн ы'лён'эттэ галяплыткок. Эквэтыльылк'ыл-ым Москвагты вытку йъилгын тэлпык — ынн'ин нанымн'ыляквъан Гэмавъе правленияк колхозык.
	Ынпыначгын пэлк'ынтэтгъи ярагты онтымавэты, ыннэнйъилгык мэчынкы ынан рэтэйкыгнин ынн'ин вальын таа'койн'ын, мин'кыри гэчимгъульин. К'ырым амынан амтаа'койн'ын нытвагъан, ынкыри лым рэтэйкыгнин рырамавъёчгын. Ынк'эн-ым вэтык'ун вальылк'ыл мин'кыри к'ун ынкы имыръэнут тан'кален'.
	Ынръам ральонъёлк'ыл нъэлгъи ван'к'ыт. Гэмавъена тэленъеп чимгъуу нинэлгык'ин майн'ырыркэн ван'к'ыт. О'птытъар гивин'итти яал, Каннайына, гыннин'н'ыттыльэ — ун'иильэ, колхозкэнак нынныльык Ленин, ганмылен лыгэмайн'ырыркы. Гэмавъена тын'ивынин чиниткин экык ынн'энколхозэты, ынк'эн колхоз гатвален н'ирэк'к'ликкин километрмэл урэльу колхозгыпы «Эргыръон», ынкъам эккэтэ куннин тан'гыннэн'н'ыттыльэпы ыннэн ван'к'ыт.
	Ынн'эн ван'к'ытгыпы гэтэйкылин колё нытэн'к'ин тайкыгыргын! Гэмавъена гэтэйкылин ван'к'ытык ынанмайн'ычьын картина ынкъам гэнн'ивылин ытлён игыр Москвагты, к'эвииръу тумгытум Сталинына. Томгыльатгыргэты варатэн гантомгавлен ынк'эн картина ынкъам Чукотскакэната колхоза «Эргыръон» гэнн'ивылин ытлён Родинакэн столицагты нъэлык 70 гивит о'раттагнэпы тумгытум Сталин.

С. 9

	Вэтык'ун-ым льоолк'ыл ван'к'ыт. Гэмавъена нэмэ тын'ивынин экык колхозэты нынныльэты Ленин, ынкъам ивнин экык, ин'к'ун эвнэпичгычьэткэ нитгъэн корма ван'к'ыт. Экык пэлк'ынтэтгъи вытку н'ыроча кивыплыткук,      э'квырга-ым ытлён уйн'э гатвален аван'к'ытка. Н'ирэк'эв ван'к'ыт панэна Каннайына гапэлятлен. Ынк'эн ван'к'ыт мэкына ак'айылын' вальын.
	Киткит рыпан'ъэвн'ытовыплыткок ы'ттъыт, Гэмавъе чинит эквэтгъи.
	— Какомэй! — Каннайына рырынгиивнин ытлён. — Лен'ытак' к'эглынангэт тэгъен'у лын'ыркын ван'к'ыт, ръэнутэт гынан рэтэйкын'ыркынэт ынк'оры?
	Гэмавъе нъэнк'этк'ин пын'ылтэлык еп эплыткукэ тайкыё ымы аккагты ынкъам ы'лгытомгэты Мэмылына ынан лён'ытва нинэнтык'ин, ръэнут рэтэйкыгнин. Гэмавъена нэмэ йынатын'онэн ван'к'ыт.
	Кытъаткэ гыннин'н'ыттыльын ныгтачьатк'эн. К'ынур амрантанъымн'ычвынн'а ынан рырэск'ивэннин Гэмавъе ралкогты, мин'кы ныймэтвак'эн ван'к'ыт ынкъам ивнин:
	— Ынк'эн-ым вай. Ытръэч-ым к'ырым йытлёлк'ыл, к'утти-ым эвыр тэгъен'у лын'кы к'ыркургынэт. Гымнин к'утти варкыт. Ытръэч н'анк'энат ныппылюк'инэт.
	— Рэк'у-ым йымэтваркын нак'ам ван'к'ыт? — анн'энайпыгъэ к'ынвэр Гэмавъе. — Гымнан трэтэн'ыркурн'ын. К'ытвыгын вэчгыргын. Э'нк'этыркын? Опопы гымнан чинит мытвыгъан.
	— Ынн'э. Гымнан люнрэпирин'э тынтыркынэт гынин манэт. Алымы нымкыче тиквыт, к'ырымэн йытлёлк'ыл. Ынк'эн гымнин кэтъоёлк'ыл.
	Гэмавъена моонэн анъяк Каннай.
	— Гым тычичевыркын, — иквъи ытлён.  — Гым тычичевыркын эвын кэтъоёлк'ыл тан'гыннэн'н'ыттыгыргын.
	— Гыт алван' чичевыркын, — рамыннон'эты иквъи Каннай. — К'ырымэн гыннэн'ыттыгыргыкэн кэтъоёлк'ыл...
	— Гым а'тав ынн'ин тиквъэк. Гымнан чит нэнаратвын'эгым гынин айылгыкэчьатгыргын ынкъам тамэнн'ычьатгыргын гыннин'н'ыттык, — нинивк'ин Гэмавъена.

С. 10

	— Этлы, ынк'эн нэмык'эй алвагты. К'ырымэн гыннэн'н'ыттыгыргыкэн. Ынк'эн кэтъоёлгын ынанъыттъыёлкэн ван'к'ыткэн котъён гынык эккэтэ. Гынан, рымэгчеравма ынк'эн ван'к'ыт, чимгъуну нинэлгигыт томгыльатгыргын варатэн, чинит-ым гынан ынк'эн гэмо рытчыгъэн, ун'иильыт гэмо рытчынэт. Н'энку гынан йылынэт морыкы манэт ынкъам эквэтгъи. Н'энку ыныкит гымнан лыги тъылгыгъэн, рэк'у рэтэйкын'ын ван'к'ыт, к'ырым тъыпиринэт гынин манэт.
	— К'эглынангэт, Каннай, гым люнчимгъутэ н'энку гитигым. Гымнан гыт люнрэнъээвн'э тынтыгыт. Ынк'эн тэленъеп гатвален, к'ыпаагэ анн'эначьатык. Ин'к'ун к'ыпаагэ гымыкы этрэркурн'ынин гыннэн'н'ыттывалы, ынантан'пылвынтэн ынкъам гымнан чинит трэтэйкын'ын кэлийык'уйгын ынн'энвалягты.
	— Вэлынкык'ун, Гэмавъей, э'квырга-ым гымнан лёнйъота тынтыгъэн ынн'ин вальын к'эвииръын. Гыт нытэн'ъэв нытаван'к'ынн'эгыт, э'квырга-ым гынан а'ткэвма лыги нинэлгигыт о'равэтльэн чимгъун: ытлён о'мрын' вальын ван'к'ытык.
	Гэмавъе чемгъон'н'огъэ. Каннай-ым анн'эначьатэты лыляпыткон'н'огъэ ван'к'ытын'к'ачагты, рэнмык йымэтвальэты.
	— Вэчьым к'эглынангэт, — иквъи к'ынвэр Гэмавъе. — Гымнан к'эглынангэт тъэръэв лыги нинэлгигым о'равэтльат, мин'кыри к'онпы нымигчирэтигым ярак. Гымнан вэймэну тылгыркын гынин а'а'тгыргын, Каннай, ынкъам люнрэнйыркэвн'э тынтыркын гынин чимгъун. Каннай, гымнан тыкычгэпын гынин чимгъун ынкъам ынк'эната гым тивыркын, мынамманан'ат н'ирэмури тэнтумгу.
	Ынкъам Гэмавъена тывын'онэн чиниткин ратайкынъё, Каннайына-ым чинит рывиривнин ранмэпы ван'к'ыт, чинит рыльэтэннин Гэмавъена орвэты.
	— К'эглынангэт, — иквъи ытлён акватыльэты, — титэ рэплыткун'ын амаравкэваратэн таа'койн'ын ынкъам рэнльэтэнн'ын Ы'ттувъена, гынан, ытлён нымэльэв к'ынинъэйвыгын. Мачынан нивнинэт омакатынвык (конференцияк), энмэн ымыльо Советкэн вараттэ лёнрамаравн'а итыркыт, ымы майн'ывараттэ ымы мъавараттэ. Ымы ынн'ин мэйн'эльын, к'ынур россэльыварат, ымы

С. 11

мъаварат, к'ынур лыгъоравэтльат ынкъам ун'иильыт. Лыгэн ынн'ин нивнинэт. Ынкъам ынн'э энанъяка гым гынан Гэмавъей, — иквъи Каннай эчги льунин, колё малкоргавыльын ван'к'ыттамэнн'ыльын ынпыначгын. — К'эйвэлым ынк'эн ван'к'ыт энаттъыёно челгыманэпылвынта нъитгъэн вэнлыги к'ырым гыто тъылгыгъэн.
	Эмк'итпымигчирэтэ Гэмавъена рыпэт гэмо лыгнин чывипыт йъилгын галяльын. Кэтэм тан'гаймавык мигчир, Гэмавъена рымн'ылявнэнат Мэмыл ынкъам экык, мин'кыри к'ун энмэч винвэ а'к'антын' — калегырга таа'койн'ык амк'ынъычо нэнатвык'энат чимгъут ынкъам лыгалгыргыт ван'кыттамэнн'ыльэн.
	Мэмыл нылгэргавк'эн — ынк'эн ынан рымн'ылявнэн Гэмавъена амаравкэваратэн таа'койн'ын! Ынан нэнакачьаранъяк'эн, тэминн'этыльэ нинэйылк'ин ыныкы ик'умин'кыри вальын мигчир: йъын, н'айыткын,   ытръэч-ым этлы о'равэтльат. Мэмыл нэмык'эй мэчнытэминн'ык'ин таван'к'ынн'ык, нэкэм ыныкит тэйкык ръэнут танн'авэты вальын. Э'квырга турэймэвкы итчымигчир, ытлён н'утку лён'к'ыръачета нитк'ин Гэмавъена рээн.
	Айпэчгыткынык энаёчгык гэтэйкылинэт о'равэтльат гамгавараткэнат. Ытри нылек'инэт ачгыта ынкъам нынрык'инэт кыргычьыт. Ынн'энкыргычьык гэкэлилинэт вэтгавыт гэмгэйилымил «Амаравкэгыргын». Чит Гэмавъена нинэрэкэлин'к'ин ынк'эн вэтгав таа'койн'ык амалван' вальыелымэл, э'квырга ынан лыги нинэлгык'ин ытръэч руссильымил, лыгъоравэтльаелымэл ынкъам ун'иильымил. Мэмылына нэмэ н'утку ытлён винрэннин: калеткорак каленыгъёлявыльэпы ынан лыги рытчынин, мин'кыри ныкэлик'ин ынк'эн вэтгав англияльыелымэл ынкъам немцальыелымэл, калеткоракэнайпы-ым гынрыратыльэпы Кабицкайпы — полякыльымэл.
	Лымн'э ытлён нывинрэтк'ин к'улимигчирык: нинэльумыткук'ин рымъян ынкъам койн'ылявыт, нинэнчеэкэвк'инэт энаёчгыт ынкъам рырамавъёчгын, плыткооттэ Гэмавъена. Плыткома н'ырок'ав неделя мигчир ымыльэты гэплыткулин.
	Энмэч н'ырак'ычьэты ныкитэ Гэмавъена ёнэн таа'койн'ын энаёчгычыко ынкъам ыннэн неделяк лён'ыгтота рыннин, ынк'о-ым йытонэн рычичьэннин к'ынур вытку льоо. Мэмыл

С. 12

нычимгъук'ин, ин'к'ун энмэн Гэмавъена нэмэ рэпиригнин чывиткунэн' ынкъам ратанкавн'ын'н'огнэн тайкыё, э'квырга-ым тэминн'ыльэ йытонэн рырамавъёчгын йыръэннин таа'та таа'койн'ын ынкъам качьарэты йылнин Мэмылына.
	Ыргынан натаак'огъан н'ирэнлен'у алымы ынн'энтаа'койн'а нъытаак'онат мэчынкы мытлын'эн ынантаа'гытлечьыт. Ынк'о Мэмыл рагтыгъэ. Инъэ ынан рыгъевнин Гэмавъе ынкъам рымн'ылявнэн, энмэн еп н'ирэк' ы'лён'эттэ галяк Ы'ттувйи энмэч гэквэтлин.
	Нъэлгъи ытръэч ыннэн мычвынъёлгын: вэчьым делегат к'эйык'ын ратвагъа Въэн'ык. Эвытлым рин'энэн' уйн'э ратвагъа. Мин'кыри к'ун рэн'ама Тэгрын'э, калеткоск'эвынво Хабаровскагты, ынан н'ирэк' ы'лён'эт а'тчанэн рин'энэн'...
	Ыннэн кэливытгыр галяк ы'ттъэ нынйъэчычевк'ин Гэмавъе,
ръэтгыпыльын делегатык лыгэёа'нмачы.
* * *
	А'тчакэн яран'ы эмэйн'ыкыльин, номк'эн чама нык'эргык'эн. Ковлёкы столык нывакъотвак'энат Гэмавъе, Ы'ттувги, рин'энэн'эткульын Савин ынкъам лымн'э к'ол йын'аё элгывалк'ылыргыльын. Гыролмакы нывэтчатвак'энат н'ырок' лымн'э йын'аёттэ ынкъам мигчитльэт аэропортакэн. Таа'койн'ын, рырамавъёчгын ынкъам энаёчгын ымыльорык нынчичьэтк'инэт энэчгытэты. Савинына энмэч нэнанмытлын'к'авк'эн пирик таа'койн'ын, э'квырга-ым нэмэ эмк'ынгитэк нинэльук'инэт турыльыт калегыргыт, эльукэ рытъёттэ ы'ттъыёл...
	Гэмавъе авъеткынка нытвак'эн, лылет ынин нунтымк'инэт ытри к'ынур ытръэч мэлпэн'ъивэтыльыт майн'ыръэтгыпы курык. Э'квырга чимгъучыку ынык игыр, к'ынур крычмын.
	— Нымэльэв гэчимгъулин, — нивк'ин Савин, — колё нымэльэв. Ымыльо ниничгытк'инэт. Ымнымытван'эт ванэван мынльугъэн ынн'ин тэн'эльын мигчир.
	Ынан йылнин таа'койн'ын аэропортармагты ынкъам лымн'э иквъи:
	— К'ырым нъытвагъан, н'ээк' нивк'инэт, тан'ычьатгыргын а'к'атвагырга эвинрэткэ. Эпин'эръукэ нъитгъэн мури к'ырым

С. 13

нъыйъоткогъан... Ытръэч вай гымнан тривн'ыркынигыт, тумгытум Гэмавъей, тан'нымытвагыргын гынин тывъё ынк'эн малк'ырымэн америкальэн. Гым тычимгъуркын ынк'эн вагыргын индейцальыргэн.
	— Нырэк'ын-ым? — иквъи элгывалк'ылыргыльын йын'аё. — Индейцальыт — ынк'эн пэтынымытвальыт Америкакэн.
	Гэмавъена нэнапалёмтэлк'энат ынк'энат вэтгавыт.
	— Ынк'эната, — вэтгавын'н'огъэ ытлён, — гымнан тытэйкыгъэн амаравкэваратэн таа'койн'ын. Игыр америкальырык гэмо нэтчыгъэн тэленъепкин вагыргын. Мынъынкэтъон'атгъан ырыкы.
	— Ванэван, тумгытум Гэмавъей, — элгывалк'ылыргыльа йын'аёта ивнин. — Игыткинэт америкальыт к'ырымэнат у'рэтыльыт индейцальыргэн. Ытри... Гымнан-ым ынк'эн лёнратвын'а тынтыркын. Амаравкэваратэн таа'койн'ын ынк'эн ръэт ымыльо америкакэн, э'квырга к'ырымэн игыткиныргин нымытвальыргэн н'отэнвагыргык.
	— Вэнлыги, — нытъивъэв иквъи Гэмавъе. — Тэленъепкин раяан'гыргын вэтык'ун нъэтльэлк'ыл вараткэнано.
	— Йъарат-ым эвыр ынк'эн нымэлк'ин раяан'гыргын, — нивк'ин Ы'ттъувги, — чама винрэтыткульын амаравка этгыргэты.
	— К'эглынангэт, — вэтгыры вагъэ Савин. — Ынн'ин к'ынымн'ыляквынат йылма таа'койн'ын к'улинутэльытумгыт.
	Гэмавъе онтымэты иквъи:
	— Гымнан нэнавалёмэгым энмэн ынн'энконференцияк нэрэльун'ынэт делегаттэ к'оленотагты к'ытыльылк'ылти, ин'к'ун нырынгивинэт делегаттэ гамгавараткэнат. Гым ынн'ин гэнанымн'ылявлен Мэмылына. К'ыйылгын ырыкы ынк'эн таа'койн'ын Ы'ттъувги.
	— Морыгконференцияк ратван'ыт нэмык'эй к'улинутэльыкинэт рэмкыльыт, — иквъи Ы'ттъувги.
	— Ынн'ин этъопэл тан'ын'. К'иквынэт, Ы'ттъувги, энмэн н'отк'эн  таа'койн'ын гэтэйкылин лыгъоравэтльата тэмин'ыльэ, гэтэйкылин ван'к'ытгыпы, ынк'эн тымъён ун'иильыгыннин'н'ыттыльэ. Мачынан мургинэт Советкэнат делегаттэ нытаак'онат, ынк'о таа'койн'а к'улинутэльык делегатырык рээн ынкъам вэтык'ун кынмал нытэйкэвыркынэт, ин'к'ун авнатвака нитгъэн

С. 14

мараквыргын. Ынкъам гыт, Ы'ттъувги, нэмык'эй к'ытаак'оркын ырык рээн... Эченур янор рырамавъёчгын к'ыйыръэтгын ынантан'ычьа таак'ата. К'ыркургын Москвак ынанмайн'ывэлчьан.
	— «Капитанский»! — иквъи люур к'ол йын'аё. — Ытръэч-ым ипэк'ун малятаак'окыльэн Ы'ттъувги.
	— Вынэ мэчынкы, — татлын'ыткогъэ Ы'ттъувги, — ынн'ин вагыргэты тратаак'огъа ынн'эн таа'койн'а.
	Ынан пиринин таа'койн'ын, энмэч энаёчгычыко рытрэльё аэропортармата пиринин рырамавъёчгын ынкъам нык'итпъэв ёнэн чинитченлечыку.
	Н'аргынэн тан'рэн'ан' гэнъэтлин. Йын'эттэт энмэч гапаален. Пэн'аръон'н'огъэ. Ы'ттъувги к'эглынангэт гивлин. Э'квырга лыгэманан' нэрэтк'инэт пин'эт, тан'рэн'ан'.
	Ытръэч яален'к'ач рин'энэн'эк нылгэёгъатк'эн: тылечьын энмэч нымигчирэтк'ин ынкъам рин'энэн'этэ чинитрилык эвыча нэнантакан'атк'эн кытыйгын, нэнанкытыйгавк'энат льулк'ылти рырылпыраткольыргэн. Рин'энэн' киткит ыльыльеквэ ралегъэ ынкъам гырголятгъэ.
	Гэмавъе ытри аэропортакэн эрым мынгаймэтвылгыгъат, ынкъам ытлён эквэтгъи ярагты, гытгык к'ача а'рэнэнат ынан чиниткин ы'ттъыт лылепгъи рэн'анан'агты, Савинына энмэч тэйкынинэт н'ирэк' кэмлилти, гырголятгъэ ынкъам рин'эгъи айвачын'к'ачагты. Ынпыначгын ван'к'ыттамэнн'ыльын ныркувъав рэмыннун'гъи кыляма лылетэ рин'эмъетыльын рин'энэн’ эвытрыкэ нъалтагнэты.

С. 15

Амалван’ вальыт о’равэтльат.

	Пан'ъэвн'ытон'н'ок вулк'ытвик клубык к'онпы нымкъэв о'равэтльат нумэкэтк'инэт. Пэтле рамго кино, кинольын энмэч гэпкитлин. Киноплыткок раграпчан'ыт.
	Колхозкэн «Эргыръон» ымыльо н'энъян игыр н'утку гумэкэтлинэт. Аны ванэван амн'энъян. Ятын'ок кинольын ымыльо н'инк'эгти еп инъэ нытлепыльэтк'инэт ан'к'агты ынкъам гак'олема ныкытгынтатк'энат ан'к'ачормэты, ыныкит ныльук'ин киномеханикын Ы'ттъыльынин тылечьылыгъитвъэт. Ыргынан нырэнрын'к'инэт ы'твэпы клубэты кинолентаёчгыт. Ыныкит-ым мэн'ин тылеркын гакинолентама Ы'ттъыльынэ рээн, ымы ынананн'эначьа дежурнильэ рангалян'анн'ынэн клубэты.

С. 16

	Ынпыначгыт етыркыт вытку кинон'н'ок: ыннэн кэливытгыр урэльу кинотагнэты, ынаноран' н'ирэк' кэливытгырти кинотагнэты. Ытръэч н'от ынанпагчен'ычьыт киногты Мэмыл, лымэвыр завхоз. Гэмалк'от мэчгынмыеп ныетк'инэт. Нычьумэткук'инэт, нынвэтгаатк'эн Ы'ттъыльын, нымн'ылёк'эн, ръакартина ынан рэннин. Ынанкавычьык вакан'ынвык ытри нывакъок'энат ынкъам агагчавка нывэтгавк'энат. Мэмыл к'онпы нымн'ылтэлк'эн, к'эйвэ имыръэнут ыныкит вэтгаво нылгык'ин. Ынан майн'ыягталгыргын гаяален, нымкык'ин имыръэнут гэльулин, ымы игыр ынин мачтанн'авэты вальыт лылет н'иныльэткинэмил пагчен'эты лылепыркыт.
	Клубкэнак залык ачгыта — н'ирэк'эв рэлкун, мачмык'ын' вальын. Ынк'эн библиотекано нылгык'ин н'утку н'ырок' шкафыт руссильэ ынкъам лыгъоравэтльакнигата йыръыльыт; н'утку ымы чьумэт, доминот.
	О'равэтльата гэгрулмылин столк'ай, ынкы нычьумэткук'инэт «на мусор», ы'ттъыёл рыролылтавтагнэты. Энмэч мытлын'эн увичвэтыльыт гэнрулылтэвлинэт Кэн'ъиринэ, чинит ытлён ымы микынэ люн'ынрулылтэвэ. Мэн'ин лымн'э? Ынпыначгын Мэмыл вэтгычемгъогъэ чьумэткук Кэн'ъиринэ рээн.
	Пытк'ы мыкын' о'равэтльат Гономына к'ача. Ынан нэнаймэк'эн торранмыгазет. Микынэ рай ы'лк'апк'агъёчгын нинэнрык'ин, к'утынэ пэтыранмыгазет нинэнчымк'эвк'ин; к'утырык ныракалевэтгавн'ык'эн турыльын, еп аймэкэё, ранмыгазет.
	— Аны евъев, — ынан ракалевэтгавн'ыткы, — нинивк'инэт ытри Гономына.— Кита, Унпэн'эр, к'ъарэгын н'отк'эн чьомыткын.
	Гоном мачээчгэты к'ытгъи ынк'ам ынк'о иквъи:
	— Киткинук'эй к'ынивтылев мранк'ачкэн чьомыткын. Ынн'ин.       Игыр-ым вэтгыры.
	Йымэплыткок газета, ытлён к'ытгъи лыляпыльэты чьоматкольэты, омакатыльэты Кэн'ъиринэ ынкъам Мэмылына гролмакы. Вачак ымы н'отк'оры ынан ванэван эмчьумэткульыт ныгитэнинэт. Ынан майын'кы нинэгитэк'ин, мин'кыри накалевэтгавыркын ранмыгазет. Вай-ым ынк'эн ынан чинит тэйкынин, чинит рымигчирэвнин.

С. 17

	Редколлегияльо Гономына рээн лымн'э н'ирэргэри: кэлиныгйивэтыльын Эйн'эч ынкъам ивинильын Ринтувги. Ринтувги нывинрэтк'ин румэкэвык заметкат. Мигчир Гономына нинэнлек'ин. Ытлён — ивинильын ы'ттъыёлбригадайпы — гэльулин председателе редколлегияк. Ынан нинэнлек'ин заметканомакаквыргын, энантанкавн'атгыргын, ынан ымы нинэтэнтэйкык'ин газета, мин'кыри к'ун ымы Эйн'эч, ымы Ринтувги эгъюлеткыльинэт тэн'кэлик заметкакэн нынныт. Нынныт Гономына нымэльэв нинэкэлик'инэт, ытръэч вэнлыги рисоватык ытлён нылвавк'эн, ынк'эната нинэгтык'инэт яаёлк'ылтэ рисункыт журналгыпы. Тэн'вытку н'отэнгазетак к'ынвэр вай йыпаннэн карикатура: кынвэр-ым вай нэльугъэн чиниткин художник.
	Ранмыгазетак к'ача вальыт нэргъав танн'ыткон'н'огъат. Гоном палёмтэлын'огъэ:
	— Вай ынк'эн Кэн'ъири! — танн'ыткома, иквъи Унпэн'эр, — К'эглынангэт, ытлён! Кэн'ъирий, китак'ун к'ыетги н'анк'о!
	Кэн'ъири к'утгъи, анпаавка гитэк чьумэт. К'эйвъэм мэчынкы ытлён тан'ээчгатын': Мэмыл а'ткэвма нытвак'эн ынкъам энмэч гынмыеп нычемгъотвак'эн.
	Кэн'ъири эймэвык газетагты, тэнн'ыткульыт паагъат... Мэмылына рыялгытаннэн чьумэк'эй ынкъам лылепыльэ нъайн'авын'он Кэн'ъири. Ытлён пэлк'ынтэтгъи, гитэнинэт чьумэт ынкъам иквъи: «А'мын-ым ынн'ин... Ынн'ин... колё тан'ычьыгыргын...» Ынкъам эвыр ынкы лыгэк'ылпэ ытлён Мэмылына рырулылтэвнин.
	— На мусор! — танн'ыткон'н'огъат лылепыльыт, ынкы Кэн'ъири алва тылегъи, ынык пууръу к'ол рэчьумэткун'ыльын вакъогъэ.
	Вынэ ытръэч кытк'онача Кэн'ъири — мурык колхозкэн ынантан'ычьын чьумэткульын — нынрулылтэвк'ин. К'эйвитык ымыльо н'утку тывъё гымнан гэльулин, к'оо иа'м рай мургин чемпион ынкы гэрулылтэтлин. К'утти нивк'инэт, энмэн Мэмылына рай нылгиныгыттэпк'ин комбинация1 гэчимгъулин — тан'ъак'анролылтавын'

1 Комбинация — пытк'ытъар ляйвыгыргыт чьумэтэ, эмрэнрулылтэвн'э чьумэткутумгытум.

С. 18

вальын; к'уттъим, энмэн Кэн'ъири гэпэн'ъивэтлин — анъым ынан энмэч ыннанмытлын'к'ав увичвэт нинэнлек'ин; н'ырок'авыт-ым нивк'инэт, энмэн ытлён ручеквъи ранмыгазетак льук карикатура. Гым-ым чинит а'ткэвма нычьумэткуйвигым, ынк'эната чамъам тратвын'ын мэн'ин ипэ нипъэ гивлин.
	Гоном амратаак'он'а н'ытогъэ. Н'аргын энмэч вуск'ымчыку, пытк'ы ыныкит к'эргыклубчыкойпы н'ыток. Аплёратвак Гономына валёмнэн: рай мэн'ин яалейпы эймэквъи ынкъам иквъи:
	— Микынэ гыт о'равэтльагты анн'энтанн'ыткойгот нэнтыгыт? Вай-ым эты ынн'ин этынво гыт нэльугыт? Вынэ ванэван, Гоном! К'ырым этэнымчен'кэ гыт к'ытвагэ, вай к'эйвэ? Ынк'эн инэнъээви. Инэнъээви чама ы'ръунтэти!
	Вынэ ынк'эн Кэн'ъири.
	— Этинэнгыгэрэн'кэ, Кэн'ъирий, к'ырым к'энанайылгав Ванэван мэн'ин газетата тэнн'у нырэлгыгнин. Газетата нык'итпъэв нэнанъомравк'эн мэгчердисциплина, соцк'ръачетгыргын. Нэнатвык'энат сонобязательствакэн инэнъэк'эрэвыльыт.
	Аны Гономына тэн'ычьу нинэлгык'инэт вэтгавык яак газеткэн вэтгавыт. Алван' вама Кэн'ъиринэ вэтык'ун ынк'эн ыныкагты нъытвынэн, вачак' игыр ынан элвэльин нинэчимгъук'ин.
	— Аны мачгынан имыръэнут к'ынъомравыркын, эченур ынн'э энъээвкэ о'равэтльан! К'ырым гыт инэнъээвыльылк'ылигыт!
	— Уйн'э ынкы инэнъээвкэ. Эвыр-ым гыт тэнн'у нэлгыркынигыт — ынкы гыт чинит энарачегыт. Эк'ытличьэткэ, энъэк'эрэвкэ бригада. Эчимгъукыльигыт элементэгыт.
	— Ынк'эн, гынык чимгъугйит, гым элементэгым? Гым тык'ытличьэркын? А?
	— Ванэван амгымнан ынн'ин мычимгъук, ынк'эн ымыльэты редколлегияк чимгъугйит. Чама ынк'эн гэмгэн'инк'эе ымы лыги. Ыныкит бригадак ивыркыт: «Нэмэ рай мургин к'ытли мэн'к'о рай лейвыльэркын», — ымыльорык эвыр ынкы нэрэчичевн'ын, ынк'эн гыт натвыркынэгыт.

С . 19

	— Мачыргынан нывэтгавыркынат. Йилыйил уйн'ыльин ы'ттъымкыльин. Амвэтгаво лын'ык ынк'эн элвэльин, э'ткъим газетык анн'энатанн'о лын'ык.
	— Гынык-ым чимгъугйит, газетата лыгэн ынн'ин а'к'атвагыргын амытва лынъёлк'ыл? Критика, Кэн'ъирий, конкретныно1 вальылк'ыл. Фактыт вэтык'ун вальылк'ылтэ. Ынк'энака а'къанъомравын' мэгчердисциплина. К'ытлильыт, тэмъюн'ыткульыт рын'ыркылявъёлк'ылтэ.
	Гоном гаймаквъэ, ынан рытгэваннэн, энмэн ытлён ванэван омакатынвык, ипъэм н'аргын рывэтгаатыркынэн рын'ыркылявъёлк'ыл Кэн'ъири. Вачак' ынк'эн Кан'ъэрэна гынмылкинэк вэтгавык арман' вагъэ. Ынан татлын'ык лывавнэн Гоном. Ынн'ин авъеткынка кытэк'эй вагъат.
	— Анъым мачыргынан энарачыльыт к'ыкритикаватыркынат. Эченур ынн'э энъээвкэ, — вэнлыги нивк'ин Кэн'ъири.
	— Аны ынкы уйн'э инэнъээвкэ, — нэмык'эй иквъи Гоном.
	Ынан ринтынин сикырис, тэнтинин ынкъам залчыкогты  рэгъи; дежурнильэ ытри рыгагчаваннэнат, мытлын'эн минутат галяк рамгогъа сеанс2. Кэн'ъири э'птэ рэгъи.
	Гономына ачгыта уйн'э авакан'ынвыка, ынкъам Кэн'ъири ынык яачы вакъогъэ, ынн'э гынмыл ынан тэн'ычьын вакан'ын гэльулин. Рай иа'м ытлён к'онпын' Гономына к'ача ныратван'к'эн. Еп тургитэк карикатура анн'энайпын, чит мачпаальын, нэмэ мэйн'этгъи. Гономына вилюк к'ача валёмнэн эргывэнвывэтгав:
	— Аны вэтгаво лын'ык критика нутгык'ин. Гынан чинитувик к'ыгитэгын. Гынан ипэ ванэван критика лыги к'ылгыгын. Гынан ипэ тумгытум рэнъэк'элтэвн'ыркын. А'мын аны гыт художниклёчгэгыт!
	— Аны ынк'эн ванэван гымнан мырисоватын. Иа'м-ым гынан вэтык'ун мэн'ин редколлегияльын чимгъуу лын'ыркын? Мурык авторский актив3 варкын.

1Конкретныно — тан'ытвыткольо, ымыльо тан'ытва.
2Сеанс — кинотылягыргын.
3Авторский актив—кэлиткульыт газетэты.

С. 20
	Дежурнильэ рывайн'аннэн о'раак. Вачак' Кэнъири панэн вилюк к'ача нывэнвывэтгавчетк'эн:
	— Ынк'эн гынин мигчир. Нак'ам о'ран' ивык айылга выркын.
	— Рак'эт-ым майылгавыркын? Вэнлыги редакторэгым — нарамн'ылёгым. К'эйвэ ымы микынэ нъырисованнэн. Вэнлыги ынк'эн ванэван гымнан мырисоватын. Ынк'эн стенкорына гарисоватлен.
	— Рак'-стенкор? Мэн'к'оры ытлён етгъи? Мурык нымнымык уйн'э Стенкорка. Аны иа'м ы'ръунтэтыркын.
	Гономына гытгытэ тэнн'ыткун а'рэнэн. Ы'ттъыльынэ энмэч рэквэтэвнин аппарат ынкъам экранык камаграгъат тан'пэральыт эйычгит. Вачак' ынк'эн к'ырымэн ан'к'ы, к'ырымэк мимыл, ынк'эн айвалтэркыгэн'кы тын'эльыт колхозыльэн тэк'рэвытрын'тын'эчьыт.
	— Аны ынан лым нарататкынъегыт, Гоном, — панэна нывэнвывэтгавк'эн Кэн'ъири. — Ынн'ин нарататкынъегыт, рыпэт ымыльо гынин гыёлтанн'ывэтгавтэ рантыяанн'ынат.
	 — Инэнкимэвкэ. К'ырым ы'нтаткынъегым, ымыльо фактыт моргынан гэнчичьэтлинэт.
	— Вэнлыги нарататкынъегыт. Вай рэльун'ын.
	— Аны эк'уликэ! — к'олентогъэ Гэмалк'от. — Инэнкимэвыркынитык!
	Кэн'ъири, к'ынвэр, выйитвыгъи. Лыгъоравэтльа колхозыльа нагэтан'н'он кубанколхозыльэн фильм.
* * *
	Кэн'ъиринэ чинитувик лыгэкувчемгъольо нинэлгык'ин. Ынан ванэван нычичевнин, ин'к'ун ымыльо к'утти колхозникыт алван' нычимгъук'инэт. Ынан ынк'эн ванэван лыги нылгынин. Ыныкит ымыльорык рэк'улым ытлён нъэйн'эчьивык'ин, Кэн'ъири нычимгъук'ин: вай вэну лын'э ынин кувчемгъогыргын, лымэвыр эчичевкэ ымыльо ытлён нъэйн'эльэтыркын.
	— Мачынан гыныгмил нытван, — нинивк'ин ытлён бригадира Кымъынэ. — Мачынан гыт ынанкувчемгъочьэгыт, ымыльэт-ым бригада — ёргэты вальыт, ваннатк'ыляволтэ. Нак'ам-ым

С. 21

иа'м ёргыянвыт кувчемгъольык тан'ын' нымигчирэтк'инэт? Иа'м гынык ынан тъарын' трудоднит? Иа'м гынык нэнэнэтэ чимиръэтэвиръыт наяаркынат? Ымы вай ынпыначгын Н'он'н'о — гынык мыкын' мигчирэтыркын. Ытлён гынык ытлыгу тан'этын'.
	Ок а'мын, ымы ынкы Кэн'ъири рэк'ын лымн'э тан'эвын'. «Эвэнэгыргын, к'ырымэн тамэнн'атгыргын, эмк'элелвынэ ытлён нивк'ин. Эвэнэма ыннэн ныкынтатвак'эн, к'ол-ым ванэван. Амалван' ынк'эн нытвак'эн. К'ол нитк'ин ымы н'инк'эй нумк'ук'ин, гыютльэн-ым ивинильын тэн'уйн'ыльин нырагтык'эн. Чама вэты нымэльэв яаёлк'ылтэ о'равэтльат. Ыныкит о'равэтльан э'нку лынъёта мигчирэ к'онпы мигчирэтыйгут нэнтыркын, чамъам ытлён нымэльэв рэмигчирэтгъэ...»
	Нак'ам ръэмигчир Кэн'ъиринэ тэн'у лын'ыркынин — ынк'эн колхозникырык нытан'ылвавк'эн чичевык. Вачак'-ым к'ол нитк'ин Кэн'ъири нэмык'эй нымэльэв нымигчирэтк'ин. Ытлён ныгыттэк'ин, нымлык'эн чама нинэпыткык'ин. Ыныкит мигчир унмык эгыгэркыльин ынкъам итчыкыльин, ынкы Кэн'ъири ванэван томгэпы ныпэлятын.
	Ынкъам вай к'эйвитык ытлён нытэгъен'к'ин тан'ъоравэтльано итык. Тан'ванэван нъэйн'эльэннинэт чычеткин нэнэнэт, ынкъым ынык ытри н'ыраргарэ гатваленат — анъым вай эмн'ирэюну гъурэтлинэт! Мачтан'ванэван ытлён нъэк'имлюгъэн. Вачак' ытлён к'ол нитк'ин ынн'ин нык'ытлечьатын'ок'эн, к'ынур а'к'эмлёгты нытвак'эн.
	Кан'ъэрэна этлы эвинрэткэ ымы гыёлятгыргын нымэльэв чьумэткук, талгъэн'ык. Н'ан-ым ынан ымнымнымык ынанъыттъыёл йымнэн пыргуккъэли. Ынык ы'ттъыёл пыргуккъэли куннин янор Кэльэвгинэ — колхозык электростанцияк механика. Вачак' ынан пыргуккъэли ытръэч элянма нэнаяак'эн. Кэльэвги нычимгъук'ин — энмэн ынк'эн илыръукин къэли, гролмакы уппэн'кы ынкы, ин'к'ун элянма илиил э'ннычыкогты эвнэтиликэ нитгъэн. Кэн'иринэ ытлён тэнн'у лыгнин, ынкъам рычичевнин, энмэн н'от пыргуккъэли ныйпык'эн ин'к'ун нымэльэв, культуральымэл амрапэран'а. «Эченур вэтык'ун нымэльэв яаёлк'ыл!»

С. 22

	Бригадира Кымъынэ ванэван чьумэт пэгчин'у нылгынинэт, ынан нэнаяак'эн ытръэч тэнуйгыкъэли. Вачак' Кымъынэ Кэн'ъири к'утыргымил о'равэтльамэл мигчирэтыйгут нинэнтык'ин. Кэн'ъиръим нъэнк'этк'инэн'ъэлетык ынкъам нычимгъук'ин, вай Кымъынэ ытлён тымн'ынн'эн анн'эно лын'ыркынин. Вай ынн'ин курэ к'ынвэр гайпатлен ранмыгазетак карикатура.
	Бригадагты нымнымык к'ача тэнувэран тэйкыйгут гэнтылин. Ынн'атал ынк'эн ан'ъачгыргын: а'лыткоолк'ыл к'итынутэск'ын. Лыгэн мин'кэмил нутэск'ын ръэлыткун'ын, ынкэмил ратгытлё. Лымэвыр ымы мыкын'. Вачак' ынк'эн вэты яаёлк'ыл колхоза, тэнувэрачыко нымкык'ин тэкичгын эвилеткэ тан'ытван'.
	Кэн'ъири тэнлымынкыри нитыльэтк'ин, ин'к'ун ынкыри мэгчерынвэты эвнэлк'ыткэ. Ынк'оры ынан валёмнэн, энмэн завхоза Гэмалк'отына рэннин аммонал, ынкъам ынк'эната пэглячьа нутэск'ын нэръэлыткун'ын. Ынкы Кэн'ъири ынан чинит к'ытгъи бригадагты ынкъам, к'ынур вай тан'гэмо ынан аммонал, ивнин Кымъын: «А'мын-ым, бригадир, вай тыетгъэк. Э'птэ гымнан тръэлыткун'ын нутэск'ын».
	Кымъын, к'эглынангэт, Кэн'ъиринэ чимгъугйит, иничгытэтгъи ынкъам качьараквъэ. Вачак' вэнлыги Кэн'ъири а'ткэвма гатвален: пэглячьа рычимиръэвнин нутэск'ын, вачак' ынк'о панэна нымкык'ин мигчир гатвален. Рытолтатъёт аммонала итчык'итынутэск'ытъулти лымн'э рэнтыёлк'ылтэ увэрачыкойпы.
	Ы'лён'эт ынн'ин мигчирыплыткук, Кэн'ъиринэ лыгэтъылын'огъат гыткат, мынгыт, к'эптин. Ытлён к'ытги полярный станциягты, н'эранкилометрык оральэты нымгыпы, фельдшерына Алексей Вадимычына.
	Фельдшера ытлён нывэймэнъэв рырынгиивнин: Кэн'ъири нымкыче ыныкы нылк'ытк'ин, чама тан'ычьыгыргын ынык рээн чьумэткук. Тэн'гитэплыткук «тъытльэн» ынкъам палёмтэлыплыткок ытлён, фельдшер иквъи:
	— Тычичевын гынин тъычгыргын. Тымкычьыт мэчтъылыркыт. Ынк'эн ымыльо экэвкыльыт ынн'ин нитк'инэт. Кит-кит ныпыгтык'инэт тымкычьыт, ынк'о ныпаак'энат. Лымн'э

С. 23

ыннэн ы'лён'эт рэмигчирэты, рапаан'ыт тъылык. Эченур ынн'э апаака мигчирэтык. К'ымэльым гынык пэтле рэмэйн'эты нанк'ын... Мынчьумэтку кита, ва?
	Кэн'ъири нылгирэчьумэткун'к'ин, вачак' ытлён тарэлвын'эты э'нк'этгъи, иквъи, энмэн а'ткэвма варкын. «А'мын какой к'ылгэлёгыргын», — иквъи фельдшер ынкъам — вэчьым рытгэватэты эйминнин энатрэтъёлгэпы чьоматкоёлгын ынкъам йыпатын'онэнат ынкы чьумэт.
	Мачн'эръамытлынча ытри увичвэтгъэт, ынкъам Кэн'ъири эгъюлкыльин оратвак пыннытвак, коргыльын рагтыгъэ. Ынин чимгъун ынкы к'ынур к'эргыйъыйык' нытвак'эн, ынкъам рай ынкы ытръэч ыннэнчьэк'эй йъык'эй нытвак'эн. Ынк'энано йъык'эю нитк'ин чимгъун, ин'к'ун эргатык инъэ Кэн'ъири нэмэ итчык'итынутэск'ытъулык мигчирэтыльылк'ыл.
	Инъэ ытлён татэнувэран'ынвэты к'ытгъи ынкъам мэрынрэ виригъи онмыёлгычыкогты, ынкы энмэч нымигчирэтк'инэт ымыльо ынин бригадакэнат тумгыт. Кэливытгырмил урэльу ытлён ырык рээн мигчирэтгъи. Ынк'оры эймэквъи бригадирэты ынкъам мынга а'рэгты нанк'ын иквъи, энмэн кытэк'эй виин ытлён алва ралегъа. Кымъын вэтгыры вагъэ.
	Этрилкэ нанк'эн, Кэн'ъири о'ранк'агты иичгэтгъи ынкъам ынкы выквык рымагты амэчатгъэ. Пэлк'ынтэтык, ытлён киткинук'эй мигчирэтгъи, нэмэ к'ытгъи бригадирэты, рытъылпэравэты льулк'ыл, иквъи:
	— Ынръам вай нанк'ын ръэгъи. Нэмэ вай к'антаквэты мылк'ытык.
	Вай ынн'ин ымъылён'эт Кэн'ъири эмк'ынкэливытгырык к'антаквэты нылк'ытк'ин ынкъам к'лигминунмэл лымэвыр оран' ытлён ынкы нытвак'эн. Кымъынэ ытлён рагтыйгот нинэнтык'ин, вачак Кэн'ъири вэтгычемгъогъэ пэлятык. «К'эйвитык гым игыр ванэван мыкэтгумигчирэтык, — мачэгыпатэты, иквъи ытлён, — китъам вэнлыги трэмигчирэты, вэлер киткинук'эй мывинрэттык».
	Ынк'эн Кэн'ъиринэ ынн'атал кувчемгъольо нинэлгык'ин.
	Ымыльорык лыги нэрэтчын'ын, мин'кыри к'эглынангэт

С. 24

вальын Кэн'ъири! Авынтъылеты татэнувэран'гыпы лёнрагта итгъи!
	Ынан вай энмэч нэнамачвалёмк'энат ынк'энат вайманвэтгавыт. Ынкъам ынан ынк'энат ынн'ин тэн'у лыгнинэт, рыпэт ытлён ырыкы мачлымаляквъэ. Нак'ам ынин нанк'ын тан'ванэван нытъылын, ымы тымкычьытъычгыргын фельдшерык тывъёк к'эврэн' гапаален.
	Ытлён тымн'энн'эн к'антаквэты нылк'ытк'ин, ынкы рымагты нывакъок'эн ынкъам ныпан'ъэвн'ыток'эн, эчимгъукэ гэтагты ан'к'ы, н'эгти. К'ытрирэк тымн'эвакъотвак нывичвэтк'ин: нинэнинтык'ин валы ынн'ин, ин'к'ун каврак гыргол, ытлён чьомыткына нирын нутэск'ык. Вай-ым вэнлыги тан'ванэван микынэ ытлён ныльунин. О'рувэрайпы выквык рымагты танльон' ытръэч ынин левыт, о'ран'к'айпъым... Ынкы ан'к'ачормык тэн'уйн'э о'равэтльака. Ытръэч тапк'ан'к'ач рак'ъоравэтльата рай нинэнчикук'инэт купрэт. Ынк'эн, вэчьым, Мэмыл. Ы'ттъыёлкэн бригада к'онпы ынкы ныкопранкыквавк'эн, ынкъам копранкыквавыльо ырык нитк'ин ынпыначгын Мэмыл. Н'ан-ым ынн'ин ыяайпы ынан к'ырым ныльунин Кэн'ъири.     Ыныкит-ым рэльугнин, к'ырым нэлкылнин.
* * *
	Вэчьым Кэн'ъиринэ чимгъумил ынк'эн нъытван, ыныкит н'отк'энат атвака нъитынэт.
	Вай Мэмылына гатвален гитэнэн'! Кэтэм ынн'ытэк' гэетлин Хабаровскайпы каникулынвы ынин н'ээкык Тэгрын'э ынкъам рэннин ытлыгэты нылгинэрмэк'ин ан'к'агэтанан', к'эйвитык энмэч яаё, вачак' еп нытэн'к'ин. Ынн'атал рыкачьаравнэн н'ээккэтэ ынпыначгын!
	Вай ынк'эн гэмо нинэлгык'ин Кэн'ъиринэ.
	Чама Мэмылын н'энъоравэтльамэл вальын к'элелвын, пэгчин'лылет, ынкъам к'онпы эмырак'колхозвагыргэты пагчен'атгыргын.
	Ынк'эн Кэн'ъиринэ лыги нинэлгык'ин, ынкъам ытръэч эмъюргэ рытгэваннэн.

С. 25

* * *

	Ынкы еп чикинъэ Мэмыл ан'к'ачормэты к'ытгъи: вулк'ытвик бригада пэлгэты ыннын'ыттыск'ивыльылк'ыл. Ынан-ым  рытэнмавъёлк'ылтэ купрэт, танкавн'ыёлк'ылтэ.
	Ынанъыттъыёл нымэльэв тэйылигнинэт купрэн'илгыт. Кытыйга ынкъам тиркэ гатан'ынкыквавленат. Вачак' о'птытъар пыгычьыт нытъэрылтэтк'инэт, к'этэв Мэмылына рылейвынинэт алымыт.
	Ынпыначга йытонэн энаёчгычыкойпы гитэнэн'. Ан'к'аткын янор тэн'уйн'э эръэкыльу пэрагъэ. Ынк'о вай лыгичивтыл — катам мэмлыткыната — рэн'агаляск'ычатгъэ гачгамкын. Чекыяа чен'к'агъэ ръэв. «Ръэв,— чимгъугъи ынпыначгын. — Чекыяа. Эгитэнэн'кэ, вэчьым к'ырым ымы тъыльугъэн».
	Ынан к'ылгэлёгты ёнэн гитэнэн', йытонэнат манэгъэнъачыкойпы пыгычьыт ынкъам мэгчератын'огъэ...
	Н'утку, чык'ан'к'ачормык ымыльэты чиниткин вагыргын ынан гэегтэтлин. Унтымкыльу гатвален ынк'эн вагыргын, тан'ычьыгырго гатвален! Ыныкит Мэмылына ынк'эн нэнакэтъок'эн — ынн'атал тан'ычьыгыргын!
	Ынан лым к'олетъылё тратвын'ын валёмъё гымнан Мэмылгыпы.   Игыр-ым виин тратвын'ын н'утку пын'ылтэлык яаёлк'ыл.
	Ынанн'ъочьо о'равэтльано горатвален Мэмыл. Н'эныльанма ытлён аны колё гэтэвиминн'ылин: ынк'эната тэвиминн'э мэчынкы мынгыткэн о'равэтльат тан'ынпыннавын'. Вачак' Мэмыл алван' вальын. Ытлён палёмтэлма к'онпы чимгъуркын: аны н'отк'эн ынанкоргычьын о'равэтльан.
	Ытлён к'утырык рээн нэмык'эй энантомгавыльо ынкъам ы'ттъыёлкэнано председателё колхозык гатвален. Вэчьым ымы игыр ытлён председателе нъитыркын, ыныкит кэлигъюлыльу нъатвагъан.
	Вачак' ытлён тэн'эгъюлкыльин калевэтгавык ынкъам кэличитык. Н'иныльу вама ытлён к'утырык, нэмык'эй ыныгмил вальык а’ачекык рээн, люн'кэлиткульу гитлин, мин'кыри к'ун мургин н'ъочьыварат ынкы уйн'ыльу акалеткоракыльо гатвален.

С. 26

Вачак' ыныкит ынк'эн эргыръэт ымыльорыкы вэнтыгъи — ынкы ынръам Мэмыл колё ныван'элтатк'эн. Ытлён нывинрэтк'ин рытомгавык мурыгнутэк советкэн нымытвагыргын, нинэнтэйкэвэтк'инэт эн'эн'ыльыт ынкъам кулакыт, нэнантомгавк'эн колхоз. Чама вай ымыльо ынан кэлигъюлетыйгут нинэнтык'инэт. Вачак' кэлигъюлетык чинит нылвавк'эн, йъарат ныван'элтатк'эн.
	Мэмыл ынн'атал нэн'ъэлетк'ин рылек колхоз. К'этэв пэтле гыюлетгъэт о'равэтльат. Ыныкит председателё нэльугъэн Вамче, Мэмыл ымы киткинук'эй люн'ъээтэ итгъи. Чекалван'! Вай ынк'энагты ытлён гэтэгъенлин, ин'к'ун ынн'ин вальыт о'равэтльат нымэйн'этынэт. Ынан чинит Вамче кэлиткуйгут нинэнтык'ан, чинит тын'ивынин калетконвы Въэн'эты.
	Турыльэ председателя пытк'ы тан'ын' рылян'н'онэнат колхозкэн мигчитти. Ынпыначгын Мэмыл вэнлыги эгыттагнэты члено правленияк эмк'ынгивик ныльук'ин.
	Мэмыл ынкы чит кэлиткуск'икви, ликбезеты к'ытын'огъэ. Вачак' вэнлыги лываквъэ. Ымыльо кружокык кэлиткульыт энмэч гэйк'унтэтлинэт, Мэмыл вэтгычемгъогъэ — чамъам райъогнэнат, ынкъам ынк'эната ытлён к'ытрирэгъи.
	Чама нымкъэв ытлён нымигчирэтк'ин гыннэн'н'ыттыбригадак: Мэмыл ныракалготкэн'к'эн — вай председателё энма эгъюлеткыльу люн'нъэле милгэрыткук, льэтык: вынэ Мэмыл ванэван тымн'энн'эн нымигчирэтын. Ымы нымкык'ин мигчир ярак: Мэмылын н'эвъэн тэленъеп гэвъилин, ынан чинит гэнмэйн'эвлин н'ээкык. Чама к'онпы эмырак'эты ныпэгчин'этыльэтк'ин. К'ол нинэнтык'инэт, ынан ченлечыку нинэнтын'эвк'инэт мэйъулет; к'ол нинэнтык'инэт нинэтэйкык'инэт ван'к'ытгыпы имыръэнутк'эгти... Вай ынк'эната ынан эк'ылпэ рыпаавнэн ликбез, ынкъам ыныкит ытлён мин'кы тэныннын'ыльылк'ыл, — нэнарисоватк'эн мэлгыёчгэпы нынны.
	Ынк'эн ынан чимгъунин еп председателё вама. Н'ааккагты ынан мэлгыёчгык нымэльэв кэлийгут рыннин нынны «Мэмыл», ынкъам ыныкит ытлён мин'кы тэныннын'ыльылк'ыл, — ы'ттъыёча нинэтрилк'ин мэлгыёчгын ынкъам ынк'оры нинэкэлик'ин нынны.

С. 27

	Этъым вай игыр калевэтгавыльыт н'утку рэмэтивэнн'ыт, ин'к'ун Мэмылына лыги нымкык'ин романтэ, пын'ылтэлтэ. Гымнан лыги, ынк'эн а'к'алымалявын', ытръэч к'элюк'-ым мин'кыри, мин'кыри к'ун гымнан к'онпы амк'эглынангэт тыкэлиркын, к'эйвитык энэчгытэты к'ол итыркын.
	Тэгрын'э кэлигъюлетык, ынан к'онпы ытлыгэты калевэтгавъёттэ книгат нэнатвык'энат. Янор Мэмылына нинэгитэк'ин, мин'кыри ынин н'ээкык кэлиткуркын. Ынк'оры ытлён ынк'энагты ынн'ин кэквъи, к'ынур вай ынан чинит нэнакалевэтгавк'энат книгат. Тан'ымыльэты мурык нымнымык, ыныкит атвыка кэлиныгйивэтыльыт, Мэмылына ынанмыкын' лыги книгак имыръэнутэт тывъёт. Ытлён кэлигъюлыльу тан'ылгын', ыныкит вай вэлер ыннэн буква ынан лыги нъылгынин. Вай ынн'ин вальын ынк'эн мургин ынпыначгын — Мэмыл!
		* * *
	Вай-ым йытонэнат ынпыначга э’нъачыкойпы пыгычьыт ынкъам танкавн'ын'н'онэн купрэн. Йыпаннэнат н'ырок' пыгычьыт, н'ырак'ав-ым йыпанма, рэрэннин, ынкъам пыгычьын о'ран'к'агты кувлыткугъи. Ынпыначга кэтэм мимлык к'ача йъонэн. Палк'ынтанма гитэнин ан'к'ачормын ынкъам льунин  рай мэн'ин к'антаквык рымагты вакъотвальын.
	Мэн'ин рай ынк'эн? Мэмылына йытонэн гитэнэн', лылепгъи ынк'ам элкылнин Кэн'ъири. К'эйвитык, ынкы к'антаквык к'ача Кымъына бригадата нытэйкык'ин тэнувэран. Иа'м-ым к'ытлек'ылявол Кэн'ъири тымн'ынн'эн вакъотваркын ынкъам чин'къэтывэркын, мигчирэтык пууръу? Эты ытри пан'ъэвн'ыторкыт? Иа'м-ым ынкы амынан Кэн'ъири вакъотваркын, э'мъим к'утти?
	Кэн'ъири пэтле к'утгъи ынкъам к'ытлегты эквэтгъи о'раувэрагты. Мэмылынъам элвэльин энмэч чемгъон'н'онэн. Ытлён нычимгъук'ин: вай эргатык, Тэгрын'э еп йылк'анма, ытлён рыннын'ыттыск'ивы, амранчачальавн'а ыннэ Хабаровскакэн студентка. Ынкы, Амурык, вэчьым уйн'э Лыгъоравэтльан'к'акэн, к'ычав Эвыр раквагъа тан'к'ычав, ымы Гэмавъе ытри Йынрын ръэйн'эвнинэт.

С. 28

	Йыпатыплыткок пыгычьыт, Мэмылына гитэнин эвычакэн купрэн'илгын. Ынкы к'ытлыги н'ирэк' тинэнитчын'ыт гэлпъилинэт. Ытлён ан'к'ачормыеквэ эквэтгъи, нинэлк'ырирк'инэт тинэнитчын'ылк'ылти выквыт. Тыляма ынан нэмэ льунин к'антаквык к'ача вакъотвальын к'лявол. Ынкъам гитэнэн'этэ ынан нэмэ элкылнин Кэн'ъири.
	Кытэк'эй вак, ытлён нэмэ ынн'ин итгъи, кэливытгыр галяк — нэмэ, ынк'оры вай лымн'э...
	Аны рэк'ыркын ынкы ынк'эн к'ытльэлявол? К'эйвитык ынкы ытлён мачынан тан'ытван'. Ытръэч ынн'ин итык пууръу, Кэн'ъири нытымн'этвак'эн: ытлён нывакъотвак'эн, нувичвэтк'ин валята, въайыткынык нарычгытвак'эн, нытаак'ок'эн... Ынкы Мэмылына чичевнин, ръэнут ынк'эн чимгъунин Кэн'ъиринэ, ин'к'ун эвнэмигчирэткэ нитын. Аманн'энайпа ынпыначга рыпэт кэгынмэ тинэнгыгэрэгнин к'ытльэлявол. «Аны ынан мытрататкынъегыт, тэмъюн'ыткульигыт!»
	Аны амалван' вальыт ынк'энат о'равэтльат — Мэмыл ынкъам Кэн'ъири, лыгэн к'онпы алван' вальыт, алван' ныгитэк'ин ыргынан торвагыргын.
	Мэмылына торвагыргын — ынк'эн колхоз «Эргыръон» ынкъам нымэйын'к'ин советкэн Родина ынк'эн институтык кэлиткульын Тэгрын'э, ынк'эн Унпэн'эр, Вамче, тан'ымыльо ытлыгык алван' нымытван'н'ольыт мурык нутэк о'равэтльат; ынк'эн ынин чиниткин ынпыльатгыргын. Вай-ым ыныкит нымытвагыргын игыр нымэльэв атвака нъитын, Мэмыл тэленъеп энмэч к'ырым нъыегтэлын. Н'ъочьыройыръык ынпыначгыт пэтле нывъик'инэт... Тэгрын'э нивк'ин, энмэн Мэмыл егтэлыльылк'ыл ынык нэнэнэк лым нэнэнэт о'раттагнэты. Вынэ к'ырым ынк'эн эк'ылпэ нытвагъан — вай Тэгрын'э еп э'ликэткыльин. К'эйвитык Тэгрын'э к'ырым к'онпы эк'ликэткыльу нитын. Мэмылына тэнлыги, микынинэну нэнэнэну ратван'ыт ынин ытлювъёт: ытри Йынрыно нэнэнэну ринн'ыт. Вачак’ ынк'эныргин нэнэнэргин лым нэнэнэт а'тчак — йъарат о'тчой. К'эйвитык-ым Мэмыл мэчынкы ымы ырыкагты нъаатчан. Тан'вагыргэпы алва тылек ванэван мэн'ин ныгагчавын.
	Кэн'ъиринэ нэмык'эй торвагыргын тэн'у нинэлгык'ин.

С. 29

К'эйвитык ынан гэмо пэтывагыргын ынкъам а'к'антэнмыткон'. Чама ынан ванэван ипэ яагты вальын лыги нылгынин. Ытлён нытэн'ычьэтк'ин ымволк'ытвэн'эт клубык вак, чьумэткук, талгъэн'ык. «Ымы рыпэт кинома, — нивк'ин Мэмыл, — Кэн'ъиринэ ипэ элвэльин нинэгитэк'ин. Ипэ мин'кыри йыпык пыргуккъэли — ынк'эн гамгакартинак ынан мыкын' нинэгитэк'ин».
	Нымкыче Мэмылына нэнанвэтгаатк'эн Кэн'ъири, ин'к'ун ытлён нымэльэв колхозмэгчерэты нытваркын. Лымынкырилы нэнанвэтгаатк'эн, нак'ам Кэн'ъирин к'ытлин майын'кы нытвак'эн. Ымы вичыльэ Вамчена нэналвавк'эн рытэн'ытвэтык Кэн'ъири. К'эйвитык Мэмылына майын'кы ыныкы нылымалявк'эн Кэн'ъири, вачак' вэнлыги к'ытльэлявол тан'колхозыльо люгнъэле итгъи.
	Кэн'ъиринэ ванэван нымкыче нырэльугнин Мэмыл, анн'эно ытлён нинэлгык'ин ынкъам винвэ «Кэн'ирылгыну» нинэлгык'ин. К'эглынангэт ынпыначгэн мран'к'ач мынгык рылгылгын гэмлелин, авэтгаткыльэн. Вэтгавма ынан ынк'эната рылгэ нэнанъомравк'энат тывъёт ынкъам Кан'ъэрэна ныпэрак'эн, к'ынур вай ръагалгачга пэнрыйвыркынэн ытлён ынкъам упыткуркынин. Вачак' иа'м рай амыныкы ынк'эн ныпэрак'эн. К'утырык ымыльорык лыгитэн'у нылгык'ин ынпыначгын Мэмыл ынкъам етъан' ымныкэрэт палёмтэлык ынин пын'ылтэлтэ.
	Ынкы вулк'ытвик Кэн'ъири коргэты рагтыгъэ: ытлён нычимгъук'ин: «А'мын вай нымэльэв тытэмъюн'ын бригада». Мэмылынъам пынлёнэн Вамче ынкъам эвыр ынкы тэнчичеквъи. Эргатык ымъылён'эт ытлён нычимгъук'ин, мин'кыри тэнымчевн'ык к'ытлильын Кэн'ъири.
	Тывык Вамчена? Вачак  ымы ынн'ин Вамче ван'элтаркын. Тывык омакатынвык? Вачак' к'ырым пэтле омакатгыргын нытван! Правлениягты э'йн'эвык? Аны нымкыче ытлён правлениягты гъэйн'эвлин, гъэйн'эльэтлин ынкы ганн'ыркылявлен, гъэйн'эчьивылин, вачак' ымыльо ынк'эн лыгэнитык.
	Ынн'ин Мэмылына чимгъунин кэлик Кэн'ъири ранмыгазетагты. Еп ытлён ынн'ин энтыкыльин. Ынан ынк'эн тывнэн тантомгэты Гэмавъена, ынк'о Гономына к'ытгъи. «К'эйвэ, — иквъи Гоном, — игыр вулк'ытвик калеткорагты к'ыетги. Моргынан

С. 30

игыр к'ол ранмыгазет мытыплыткуркын. Ынкы Эйн'эч ынкъам Ринтувги ратван'ыт — ымыльэты редколлегия».
	Калеткорак, ыннан классык ынан ытри льунинэт, ыргынаи нык'итпъэв нытэйкык'ин ранмыгазет. Мэйн'илгыкэлитъул, рыратъё нотайкочаткынык, к'ынур ан'к'аеквэ тылельын гилгил, редколлегияльыт-ым, гролмакы кэлитъулык элвэтин'этыльыт, к'ынур мэмылтэ раровтын'ыльыт гэлыткынэты.
	Эйн'эчынэ тан'почерка нинэкэлик'инэт заметкат, Гономынъам амалван' пэральа энаркэлечга нинэкэлик'инэт нынныт. Ринтувгинэ нинэнэймыск'эвк'инэт журналгыпы чывэёт картинкат. Ынанмайын'кы Мэмылына гакачьаравлен Ринтувги, мин'кыри к'ун ытлён гэлгипэн'ъивэтлин ынкъам игыр вай тан'пан'ъэвн'ытон'. Э'тки аны ан'ъачгыргын о'равэтльагты, кавыльэты тэвыльатык чама милгэрыткук, мигчирэтык вэн'ыткунэн'этэ ынкъам энаркалечга. Ринтувги к'онпы найылгавк'эн, ин'к'ун эвнэнэймыск'эвкэ о'ралвагты картинка, авнанчарэйпатка клея ранмыгазет, рыпэт ынк'эната ытлён колё гатгытлёлен.
	Мэмылына тывнэн Кэн'ъири ынкъам иквъи:
	— Ытръэч вай чамъам гымнан ынк'эн чинит трэкэлин'ын. Ынан торгынан чинит заметка к'ыкэлигыткы. Вэчьым ытръэч мэчынкы гымнан ытлён трарисованн'ын.
	Ытлён партак к'ача нанвакъовын, нэйылын кэлитъул, о'птытъар карандашыт, резинка, чинит-ым нэмэ апак'атлыткогъат нотайкочаткынык. Вачак' пэтле Мэмылына чичевнин: рисоватгыргын кэлитъулык ынкъам ван'к'ыттамэнн'атгыргын — ынк'эн тан'алван' вальыт. Нак'ам тэлен' ытлён нычимгъук'ин: рисоватык вэчьым чекотгын': ыныкит а'ткэвма рисоватык, резинката тан'мален'. Эвыр-ым ван'к'ытык а'ткэвма рисоватык, ынкы ымы рэк'эё а'к'авэнратын', ымы резинката... Вачак' игыр Мэмыл вэнлыги а'ткэвма нытвак'эн. К'ол нитк'ин ынин карандаш нымлек'ин, к'ол нинэнтык'ин к'икэлитъул нинэнэвк'ин. Ыныкит кэлитъул ванэван нычимэтын, ынн'ин ынан нинэкэлик'ин кэлитъул, рыпэт ымы резинката малек нэналвавк'эн.
	Мачмынгыткэн кэлитъулти ръэк'эрэвыплыткук, Мэмыл вэнлыги к'ынвэр кэквъи ынк'энагты. Еп ымы кэливытгыр агаляка ынан карикатура пылыткунин. Ынпыначгын ынн'ин гагаймавлен

С. 31

мигчирэтык, рыпэт ынан лён’валема рыннинэт яалейпы эймэвыльыт Эйн'эч, Гоном ынкъам Ринтувги. Ытлён вынынтатгъэ, вытку ыныкит ытри, гитэплыткук карикатура, лыгитэнн'ыткугъэт.
	— Ынн'атал-ым йык'к'ай-ым! — к'олентогъэ Эйн'эч. — Аны гыт, Мэмыл, нылгиныгъюлигыт! Вай н'отэнранмыгазетык мытрайпанн'ын! Аны, тумгот, мурык игыр чиниткин Кукрыниксы варкын!
	Мэмылына ванэван титэ нывалёмнэн Кукрыниксы, вачак' чичевнин: ынк'эната ытлён колё нанъягъан.
* * *
	Ынн'ин вай гэтэйкылин карикатура, Гономына тывыгъет «конкретный критикано» вальын, Кэн'ъиринъэм тывыгъет — «инэнъээву». Вачак' ипэ Кэн'ъиринэ нылгинымэльэв лыги: ынк'эн к'ырымэн инэнъээв, ипъэм ымыльо ынк'эн к'эглынангэт. Вачак' ынк'энайпы ытлён ванэван нунтымэвын. Ынан нинэгитэк'ин экран1 ынкъам тан'ванэван ымы ръэнут нычичевнин. Игыр ынин чимгъун «Кубаныльык казакыкгыпы» о'ралвагты варкын, чекъоралвагты кинойпы...
	«Мэн'к'оры аны ыргынан ынк'эн лыги нэтчыгъэн, — нычимгъук'ин ытлён. — Н'ан ынн'э Кымъын тан'ванэван нычичевын?! Чинит Стенкорына нэмык'эй тан'ванэван ръэнут ныльунин, ытлён ванэван ынкыри нылк'ытын. Н'ан ынн'э ынкы тан'амынан «Кэн'ирылгын» нытвак'эн. Юрэк'-ым льунин ытлён «Кэн'ирылгынэ»? Вэчьым вынэ ынк'эн ынан, к'эйвэ! Инэльугъи ынкъам энатвыгъэ Стенкорына. Ынк'энынъам энарисоватгъэ".
	Ы'ттъыёлчывэпыт кинокэн пылыткугъи, Кэн'ъири о'ратытлеты эквэтгъи: вынэ а'к'авакъотван' кинок игыр ытлён варкын. Микынэ рай н'ытотыляльын к'улильэннин:
	— Мэй, Кэн'ъирий, нэмэ к'антаквэты к'ытыркын?
	Аны ынк'эната тан'ымыльо рытэнн'ыткувнинэт. Эви вай энмэч ымыльорык накалевэтгавын ранмыгазет? Кэн'ъиринэ ымы

1Экран — илгымэниг, кинок яаё.

С. 32

рэк'ын люн'ивэ рыннинэт тэнн'ыткульыт, вачак' вэнлыги нэргъав ивнин дежурныльын:
	— Кита к'ынвэнтэтгын библиотека. Ынкы гымнан пыргуккъэли тыпэлягъан.
	Н'ирэргэри ытри рэгъэт библиотекагты. Пыргуккъэли, к'эглынангэт, ы'лк'эпык ныймэтвак'эн — Кэн'ъиринэ рытгэваннэн кыляма Гоном. Ынан пиринин къэли ынкъам тытлеты тыляма авынъанк'атэты нывилгъи ранмыгазетык к'ача ынкъам нэмэ гэтан'н'онэн карикатура чама калевэтгавын'онэн ынкэгин'кы вальын заметка.
	Вай н'отк'эн черъывытэчгытрыпэральын выквычгын. Ынкы рымагты нывакъотвак'эн танн'авэты вальын н'ирэнлевтыльын топык'ыляволк'ай. К'ол левыт выквык рымагтэпы льолк'ылтагнэты нывытрэтк'ин. Льулк'ыл ынн'атал нытавэмэнн'ыпэрак'эн. К'ол левыт мачьэмпакы нытвак'эн ынкъам выквык рымагты натчытвак'эн. Льулк'ыл ынкы левтыкин рамыннон'эты нытвак'эн. Ынн'атал рай мин'кыри такарикатуран'ыльа вачак' тан'алкылын' гэтэйкылин льулк'ылкин тавэмэнн'ыпэрагыргын. Рамыннон'гыргын-ым к'ынур нивк'ин: ынн'атал-ым юргымтэк'ыт гымнинэт мигчиттумгыт, ынк'эн льулк'ыл нэмык'эй танн'авэты вальын, мин'кыри к'ун калевэтгавыльа энмэч лыги ы'ръонтатгыргын.
	Кэн'ъиринэ чимгъугйит, ынк'эн топык'ыляволк'ай этлы ыныгмил апэракыльэн. Вачак' рай иа'м ымыльо нивк'инэт — н'отк'эн вай Кэн'ъири. Рай иа'м эвыр ынкы ытлён нэлкылгъэн.
	Карикатурагэн'кы вальын заметка гэкэлилин Гономына. Ынкы энмэч уйн'э мын'апчегыргын. Гэтэныннын'лин ынк'эн «Ан'ыркылкыльэн к'ытльэлявол».
	«Татэнувэран'ынвык, — гатвылен заметкак, — ымыльэты Кымъынин бригада стахановыльымэл гэмигчирэтлин. Пытк'ылым гэтэгмигчирэтлин авынынпытвагты ынпыначгын Н'он'н'о, чама н'иныльын тылечьыткульын Йынрын. Ытри, бригадирмэл, тэнмычьо нитк'инэт мэгчератынвык к'отырыкы. Ытръэч ыннэн о'равэтльан а'ткэвма нытвак'эн. Ытлён ванэван нырэмигчирэнн'ын. Лыгэн к'утти мэгчеранма, ытлён к'онпы к'антаквэты нылк'ытыльэтк'ин. Нак'ам ытръэч лыгэнитык н'энрилы

С. 33

нылк'ытыльэтк'ин. Ытлён ынкы ныпан'ъэвн'ыток'эн ынкъам эмк'элелвынэ тумгыт тэнн'у нинэлгык'инэт, ытръаттагнэты эн'ъэлетыльыт. Моргынан мытчичевын: ынк'эн ытлён тымн'ынн'эн ынн'ин нитк'ин, ин'к'ун эвнэмигчирэткэ. Вынэ ытлён лым к'ырым вэты ынн'ин итыльылк'ыл".
	Кэн'ъиринэ ытръаттагнэты калевэтгавнэн заметка ынкъам аманн'энайпа рыпэт рыннынк'ак'ъаквъэ. Вачак' гучвыгитэк клубкэн дежурнильын, ытлён рэмыннун'гъи ынкъам, гырапэты, н'аргыногты н'ытогъэ. Вачак' ытлён паагъэ рэмыннун'ык чама гырэпык, эвыр киткинук'эй иичгэтгъи дежурнильэпы.
* * *
	Ынн'атал колё тиркэ нэнанк'эргавк'эн тэпк'эйиквин. Ынкы тэпк'эйиквик — мургин нымным. Колё номычьатк'эн. К'эйвитык нымачыгтыйгатк'эн, ытръэч вай айвачын'к'ачайпы, ынкъам тан'ванэван нынэгытовын. Тэпк'эк, кэтэм нымнымык гыргоча, ныпонн'эльатк'энат гачгамкыт. Вачак'-ым ымы ивтылетэ авынрэн'амъянма тан'ванэван мэн'ин нычаткаткогъан. Ытръэч кытк'онача эплык'ытэтэ рыръалявъё гатле, к'ынур выквылгын, нотаск'ыткынэты нэрэтк'ин.
	Вынъэм игыр а'к'ачаткаткон', пытк'ылым айвачын'к'ачайпы кытыйганма: ан'к'ак, нымнымык к'ача вальык илирык агнон, кытыйга мэчынкы ынкыри тагныпкэратын' пэкыл. Нымнымык-ым нымнэк'инэт пойгыт ынкъам чьык'элпэрпойгычьомыткынык ныйпын'атк'энат рэпалгыпойгыёчгыт. Лыгъитвык нынрымэк'энат ы'тнэлгыт. Ыман'к'ачормыеквэ рэмкын нъытналгынрымэк'эн.
	Ынпыначгын Мэмыл энмэпы ёпылк'эвынвэпы нырагтытыляк'эн. Ынк'оры ынан нинэгитэк'ин агнон. Левыт ынин экъэликыльин, мачвэк нилгик'этк'ин гитэнэн'. Гытлён, к'ынур к'эргыкыляляк'агтэ, ынык кытрэлык нык'элпэратк'эн, нытилик'ин ынык льолк'ылкымъогъеквэ.
	Ы’ттъыёл Мэмыл пан'ъэвн'ытогъэ н'энбригадакэнак лыгъитвык к'ача. Ынкы нымигчирэтк'инэт Ринтувги ынкъам чинит бригадир Унпэн'эр, Гэмалк'отын экык. Мэмылына кытэк'эй ытри рывэтгааннэнат, тывнэн, мин'кыри игыр варкын

С. 34

агнонвын. Ынн'ин нымэльэв тывнэн, мин'кыри тан'ытвын' ытръэч тан'гыннэн'н'ытыльэты. Унпэн'эр-ым ытри Ринтувги тэн'гыннин'н'ыттыльыт, ыргынан натан'валёмын Мэмылынэн тывъё.
	Мэмыл лымн'э мэчурэтылегъи ынкъам вакъогъэ чыгайыткынык Кымъынэ бригадак лыгъитвык к'ача. Н'уткъум нымигчирэтк'ин Кэн'ъири.
	— Вай тыетык, Кэн'ъирий.
	— А'мын-ым етий мачгынан.
	— Иа'м ынръам амгынан мигчирэркын? Акавкэгыргын ынк'эн гыныкы амгынан мигчирэтык.
	— Бригадира винрэттумгу гымыкы Йынрын гэнн'ивылин. Ытръэч ынин титин'ы нылгинэвылк'ык'ин. Гымнан пынанвы титин'ы ытлён тынн'ивыгъэн.
	Аны ынк'эн Кэн'ъиринэ лыгэкоргэты нэнатвык'эн. Мачынан «Кэн'ирылгынэ» ныльуркынин: ынанъяагты вальын мигчир — налгынрымэгыргын — ыныкы тэйкыйгут гэнтылин. Мачынан ытлён к'ытлильу, э'ткин'у, имырэк'ыльу ы'нылгыркын, вачак' ыныкит ы'твык нанрымэн'н'он ы'тнэлгын, ымбригадгыпы ипэ ытлён нэнн'ивыгъэн. Рыпэт ымы игыр стахановыльа Йынрына Кэн'ъири очо лын'ыркынин. Вэчьым Кымъынэ к'олебригадакэнак ченэт бригадакэн к'ляволтэ тан'ын' лыги нинэлгык'инэт.
	«Аны к'эйвэ Кымъынэ н'утинмигчирык Кэн'ъири йыпаннэн, — нычимгъук'ин Мэмыл, гэтама мигчирэтыльын Кэн'ъири. — Ы'тналгынрымэк вынэ ныгъюлк'ин Кэн'ъири. Ынк'эн к'ырымэн гыннэн'н'ыттыгыргын лымэвыр татэнувэран'гыргын — н'утку мэчынкы тан'мэгчератын' ымы айылгыкыльо чама эк'итпыкыльу иткэ. Н'утку ныгтамъав, ныгъюльэв тынэёлк'ыл ы'тнэлгын, ынк'эн-ым нымэльэв Кэн'ъиринэ лыги. К'ыгитэгыткы аны нымэльэв ытлён игыр мигчирэтыркын!»
	— Аны нымэльэв игыр мигчирэтыркын, — ивнин Мэмылына ныгъюльэв кэн'итититэ инэнниткульын Кэн'ъири.
	Ынръам игыр ынпыначгын мачалван' чимгъуркын. Ин'к'ун нымэльэв тыник лыгъитвык рэтк'ыявъё рэпалгын к'ырым вальылк'ыл амгыёлятгыргын, амгытаматгыргын — чама вай

С. 35

к'элелвын вэты онтымэты вальылк'ыл. К'ол налгык'ачакэн равъёлк'ыл тититэ, н'ирэк'эв-ым ытръэч амгынонтагнэты, ин'к'ун рытрииръын авнантока нитын. Ыныкит рэвык к'ол налгык'ачакэн — мимыл ынкы рэвъюнтыркын ы'твычыкогты. Ы'твынэлгын а'к'аннэн', ыныкит о'равэтльан а'ткэвма выенторкын. Мэн'к'ъом тан'выенток, ынн'э рай к'элелвын к'ынур пыгыпгэтыркын?
	Кэн'ъири, ръэтыльын Мэмылына анъягты, вынынтатгъэ ынкъам льунин Мэмылына мачвэк илгик'этыльын гитэнэн'. Ынк'эната ынин к'элелвын лыгэнкапчачавнэн. Вай вынэ к'эглынангэт Мэмылына ытлён гэльулин.
	— К'ыпан'ъэвн'ыто, Кэн'ъирий, — ивнин ынпыначга, гылмалема кытрэл. — К'олё гытлягнаркын. Гыт гытлётэлельаркын, вай к'ынвэр ымыльэты рэлгыгъэ. К'ынур вай а'к'агнэнвык рытрэльёйгыт лёнлятъолегыт.
	Ынн'э Мэмылына тан'анн'энака ынк'эн гатвылен. Вачак' Кэн'ънринэ ынк'эн тан'алван' чичевнин. Пан'ъэвн'ытойгот рытъёнвык, ынан чичевнин, ин'к'ун н'от ытлён мэгчерынвык мыкын' ныпан'ъэвн'ыток'эн. Ымы лёнляк рытэнма ытлён люн'ынунтымэвэ рыннин. — Аны ынн'э гым пэгчин'у инэлгыкэ, — иквъи Кэн'ъири. — Ванэван гым мытгытлёк. Опопы аны к'ытвыгын, микынэ гым ранмыгазетак гэнарисоватлен. Мэкына гынан гым энатвэ?
	— Рак'ынвъым гыт мэкына мытвыгыт? Ванэван мъак'атвыгыт, гымнан к'эглынангэт гатвылен. Ымы газетык гыт гымнан чинит трисоватгыт.
	— Гынан чинит?! — энэчгытэты пынлёнэн Кэн'ъиринэ ынпыначгын.
	— К'элюк'-ым, гымнан чинит, — татлыгнэн тымн'алголяк' Мэмылына.
	Аны н'от ытлён ымы ванэван нычимгъун ивык, энмэн ынк'эн к'утынэ микынэ карикатура рисованнэн. Мэмылына к'онпы чинитчимгъут о'ран' нэнатвык'энат, ымы н'ан еп тэленъеп кулака ытлён тангыарагма. Аны к'ырымэн Мэмыл айылгык'ылявол. Ытръэч вай ынан гэмо нинэлгык'ин, энмэн вай карикатурак тантаныннын'ын', ынкъам ымы микынэ ынк'эн

С. 36

ыныкы лён'ытва рыннин. Ынк'эната ынпыначгын лыгэн ан'ал гылчемгъока иквъи, энмэн ынк'эн вай ынан гарисоватлен карикатура. Ынкъым Кэн'ъирин к'элелвын анн'эната а'ткэвма нытвак'эн.
	— А'мын-ым. Нылгинымэлк'ин, — иквъи Кэн'ъири, панэна вэвральатмынга тынэма ы'твынэлгын. — Нылгинымэлк'ин. Стенкор-ым гынан лыги?
	— Рак'ыстенкор?
	— Гономына ванэван гыт ы'нытвыгыт. Гоном нивк'ин энмэн гым стенкорына энарисоватгъэ.
	Мэмыл тэн'эк'уликэ тэнн'ыткугъи, Кэн'ъиринъэм эчичевкэ чама кагынмынъомравэты нинэгитэк'ин ытлён. Ыныкит Мэмыл ынпыначго иткэ нъитын, вынэ Кэн'ъири чамъам гытгытэ нъытвагъан.
	— Аны алван', Кэн'ъирий, гынан Гоном чичевын. Стенкор ынк'эн корреспондент. Ранмыгазеткэн корреспондент. Ранмыгазетагты тэкэлин'ыльын. Валёмэ? Ынк'эн Гономына гым Стенкоро инэлгыгъи. Гономына ынн'ин вальыт вэтгавыт лыгитэн'у нинэлгык'инэт. Ынан ымы гым ынн'от иниквъи: «Игыр гыт мурык к'онпы стенкоро к'ынъэлги».
	— Ты-ва-лё-мык, — мэрынрэ иквъи Кэн'ъири. Ынкъам люур анн'энн'ынван'эгты тин'уск'ыченнин мынгылгын. Вачак' энмэч ы'твынэлгын гэнэвлин. Вынэ тынэма ы'твынэлгын к'элелвын к'онпы тымгытвальылк'ыл!
	Мэмыл нымыркъув к'утыск'ычетгъи ынкъам Кан'ъэрэна кытгынтаймаквъэ. Оратвака, кытэк'эй ыргынан э'мпэты ныгитэк'ин ы'твынэлгын, раквыргын нытэйылин'к'ин ынкъам аны пыннэты нылевтынилюк'инэт.
	— Патгыргын, — этчывъентогъэ Кэн'ъири.
	— Вынэ э'тки, — яйвачатэты, иквъи Мэмыл.
	Ынн'атал Кэн'ъири гэпыннэвлин, лыгэн ымыльэты мэгчеръылён к'ынур уйн'э. Вэчьым лым пыткытэн'оёлк'ыл ытвынэлгын, ин'к'ун патгыргын о'раытвычыкогты нынъэлын. Ытръэч ынк'энагты ымыльо гынмыл тынэё нэмэ рырыткоёлк'ыл. Чама ванэван амынк'эната ныпыннытван: вай ытръэч н'утинмигчирэ ытлён мэчынкы нъэргыпатын. Вынэ ынк'эн Кан'ъэрэна э'тки.

С. 37

	Игыр-ым Кымъын ривы, энмэн лыгэнитык ынан ытлён ы'твыналгатынвык мигчирэтыйгут рыннин. Ынн'атал-ым вай э'тки!
	Чама вай ынк'эн Мэмылына льунин! Вэнык н'от ыныкы калготкэгъэ Кэн'ъири, ин'к'ун ытлён ы'твынэлгынник очо гайпатлен...
	Мэмыл нэмык'эй нымачн'ыркылятк'эн. Ынан ейвэчу нинэлгык'ин Кэн'ъири. Вай ынк'эн ынан мигчирэтыльын Кэн'ъири вэтгавчета нинэнкимэвк'ин, ынк'эн ынан рыкапчачавнэн ынин к'элелвын, имыръэнут а'ткэвма Кан'ъэрэна вальын рыкэтъовнэн. Вай-ым ынан, ынпыначга, лыги лынъёлк'ыл, ынк'эната мигчирэтыльын о'равэтльан к'ырым рыкапчачавъёлк'ыл! Аны э'тки к'онпы ымыльо рырынгээвъёт рынвилетык, рывэтгавчетавык? Тэленъеп энмэч ытлён рагтыльылк'ыл. Чама рай ынкы Тэгрын'э амынан варкын: гыткалгын гэнрултэтлин к'аплывэчванма.
	— Евъев, Кэн'ъирий, — иквъи Мэмыл. — Кита к'инэйылги н'анк'о титин'ы.
	Кэн'ъиринэ э'нк'эткэ йылнин титин'ы. Мэмылына йытонэн валы, чывинин алпынн'ылк'ыл, йыпаннэн патгыргык ынкъам тынэн'н'онэн. Ынн'атал ныгтык'эн йыпатык ынн'ин вальын алпынн'ын: ин'к'ун мимыл эвнэвъюнтыкэ нитыркын, кытачгыта тынит вальылк'ылтэ, чама, к'ырым равъёлк'ыл ы'твынэлгын. Вачак', ыныкит ынк'эн тыниркынин Мэмылына, вэты нымэльэв рэтэйкыгнин. Мэчынкы эвнэпытк'ытин'укэ ы'твынэлгын, чывипыт кэливытгыр галяк Мэмылына рэплыткугнин тыник ы'твынэлгын. «А'мын к'этэв н'утку Мэмыл, — игыр-ым нычимгъук'ин Кэн'ъири. — Ымнымнымык ытръэч амынан тан'вэнратын' н'утку».
	...А'мын вай н'утку тан'ыплыткон' пын'ылтэл! К'ытлильын Кэн'ъири н'ыркылятыркын, Мэмылына э'к'у чинит лынъё к'ытльэлявол, игыр винрэтыркынин; Кэн'ъири Мэмылына анн'энатвальын игыр ръэтыркын... Вай ынн'ин тан'ыплыткон' пын'ылтэл ынкъам тан'эвын' — ытръэч.
	Вачак' вынэ еп к'ырым мыплыткун гымнан пын'ылтэл. Гым тэнаватык к'онпы ымыльо к'эглынангэт тывык. Ынкъам

С. 38

ыныкит ымыльо к'эглынангэт тывык Кэн'ъирин ынкъам Мэмылын вагыргын чеэкэй, торымгольын татэнувэран'ынвык люн'ыплыткульын ы'твыналгатынвык.
	Кэтэм ынкы вулк'ытвик, лыгэн о'птытъар кэливытгыртыгаляк, Кэн'ъири ытри Мэмыл нэмэ инэнрынгиввылгыгъэт.
* * *
	Ынк'эн-ым н'ан вагъэ клубык, библиотекано лынъё рэлкук'эйык. Мурык нымнымык библиотекаре нитк'ин Аймын'а — ынк'эн, ин'к'ун ытлён комсомолец. Н'эръамытлын'ъылёк н'ыроча, вулк'ытвик ынан нинэнвэнтэтк'ин библиотека — нинэйылк'инэт книгат ынкъам журналыт, нэнанвэтгаатк'энат калевэтгавыльыт. Ыныкагты амравэтгавн'а н'анк'оры нымкык'ин а'ачекыт ныетыльэтк'инэт, рыпэт ымы унмык этэн'ычьэт кыльинэт калевэтгавык.   Н'ан-ым вай — бригадир Унпэн'эр — ванэван амсписокык Аймын'ана, лымн'ъэм вай н'ан мин'кы ынык к'элелвынык ныкалетвак'эн. Ынк'эн ымыльорык лыги. Вачак'-ым иа'м паак калевэтгавык, ин'к'ун гынык пууръу к'ол мэн'ин тэн'у лын'ыркынин библиотекаря.
	Аймын'а столык к'ача нывакъотвак'эн. Столыткынык журналтэ ынкъам газетат. Ынык ачгыта нывакъотвак'эн колхозкэн энарылгатыльын Рочгын'а. Ынан рэннин книга «Лик пустыни» ынкъам лымн'э мэчынн'ин вальын книга нэнагнатк'эн.
	Ынык яачы энмэч нымкык'ин о'равэтльат гумэкэтлинэт: кэлиткульэ Ёорэлёна нинэнрык'ин Гайдарын книга; Мэмылына рай ръэкэлинн'ивэт; Кэн'ъиринэ — «Вечера на хуторе близ Диканьки»; механика Кэльэвгинэ «Молодая Гвардия».
	Н'ыроргарэ руссильыт — полярный станцияк мигчирэтыльыт — Кэн'ъиринэ яачы нытвак'энат. К'утынэ нэнакалевэтгавк'эн ранмыгазет, н'ирэргэръим к'утти нычьумэткук'инэт. К'олестолк'айык н'ырак' а'ачекыт ныдоминоткок'энат.
	Рочгын'ана эйминнин книга «Солнечный камень». Ёорэлёна Горькийын «Детство». Ынк'оры Аймын'ана к'ача вакъогъэ Мэмыл.
	Ынан йылнин кэлинн'ивэт ынкъам иквъи:

С. 39

	— Тэгрын'энэ вай тын'ивынин. Гатъылын'олен, чейвыткук нылвавк'эн.
	«Аймын'ак'ай, — ынн'ин гэкэлилин кэлинн'ивэтык,— гымнан гыткалгын гэмэчынйычгытурэвлин, айвэ к'аплёвэчванма полярный станцияк. Алексей Вадимыч иквъи, энмэн троратвагъа арычгытвак ярак. Виин ярак вама тракалевэтгавн'ыркын. Диккенс гынык варкын? Гымнан калевэтгавъёлк'ыл «Оливер Твист», «Домби и сын», ынкъам «Давид Копперфильд». Эвыр гынык ратван'ыт ынк'энат книгат, гымык ытлыгэты к'ыйылгынэт».
	— Евъев, — иквъи Аймын'а, — мэмылк'ырирынэт ынк'энат книгат, Мэмыл.
	Ытлён к'утгъи вакъоск'ыёлгык ынкъам ынангыргочайпы энатрэтъёлгыткынгыпы эйминнин книга.
	— Вай «Домби и сын», ы'ттъыёлкэн том. Н'ирэк'эв игыр накалевэтгавыркын, пэтле вэчьым нэрэрэнн'ын. «Оливер Твист» калеткорак библиотекак варкын. Вай-ым...— Ынан гитэнин кэлинн'ивэт ынкъам иквъи: — Вай-ым «Копперфильд» гымык уйн'э. Ынан-ым мымн'ылён полярный станцияк, лымэвыр заставак. Ынан-ым эргатык гымнан чинит Тагрын'ана трэлк'ыты ынкъам ымыльо ыныкагты тратвын'ын...
	— А'мын-ым ынк'эн тан'ын', — иквъи Мэмыл. — Гымнан чамъам ымыльо ынк'энат книганынныт лыги мытчынэт. Опопы гынан чинит к'иквын.
	Аймын'ана уйн'э майн'ыбиблиотекамэлкэн калевэтгавыльэн карточкат. Ынкы пууръу нык'ик'ин тетрадь. Аймын'ана энмэч ынкы тетрадык гэкэлилин: «Диккенс. «Домби и сын». Том 1.»
	 — Китъам н'утк'у к'ытэныннын'ги, Мэмыл.
	— А'мын-ым.
	Мэмылына рэчгыпы тыгинрынин рырамавъёчгын, рырамавъёчгэпы — мэлгыёчгын. Э'мпэты чама элкымъятэты тыттунин мэлгыёчгэпы таак' пэн'пэн'. Ынк'о рытрилнин столыткынык мэлгыёчгын ынкъам ынк'оры кален'н'онэн нынны.
	Аны ныпылмэръэв чама о'тчой ынпыначгын нытэныннын'к'ин. Ин'к'ун перота эвнэнчимэвкэ кэлитъул, ин'к'ун авнанэпъэравка

С. 40

чернилат, чама ин'к'ун тетрадык нынны кэтэ мэлгыёчгыкэнамэл нытван.
	Ыннэн уттык'эй... Н'ирэк'эв... Вэчьым н'ан титэ ынк'эн уттыт гыргоча гульивлинэт, игыр-ым ульив эмгынунык гэмлелин ынкъам мылян нотаск'ытагнэты гэкэн'этлин... Ынн'ин Мэмылына ы'ттъыёлбуква нынныкин нинэкэлик'ин. Аны о'тчой нинэкэлик'ин, рыпэт перо н'ирэче чернилаёчгык нинэнмыт ык'увк'ин.
	Выентоплыткок, ытлён рымагтэты чит тэныннын'ыркын. Ынръам рымагтэты ныгтык'эн тэн'гитэк мэлгыёчгык калеё нынны. Пытк'ылым н'ирэк'эв буква. Таак'атъоля гатагмалелен: «Аны игыр вэты тривн'ын Тэгрын'э, ин'к'ун ынан нынны тормэлгыёчгык ныкэлинин. Э'тки вай н'отк'эн, — нычимгъук'ин ынпыначгын».
	К'эйвитык ы'твытконвык ынин этк'ыявкэрырамавъёчгын нылгинытэн'к'ин, мин'кыри к'ун ынкэчыку тан'ванэван нитк'ыевынэт милгыт. Ытръэч н'от ынкэчыку ныннытэнмычьын ромкавытвак э'тки.
	— Кита аны гым гынык пууръу мытэныннын'ык, — анн'энайпэты иквъи Кэн'ъири, к'ытрирэльын а'тчак, — лыгэнитык аны кимэвк'эвигыт.
	— Аны ынан гымнан чинит. Евъев.
	К'ынвэр-ым ынпыначга нынны тэйкынин. Аймын'ана вакан'ынвык рыгъеватъёк мачн'ыроча майын'кы гатвален. Вынъэм ынк'эн мачынан. Ынръам вай нынны а'ткэвма гэкэлилин. Лыгъаткэвма гэкэлилин.
	Мин'кыръим элвэльин буква н'утку вагъэ? Ынръам катам алван' вальык вакан'ынвык вагъэ?! Лымэвыр н'от мэлгыёчгык нынны а'ткэвма гэкэлилин? Н'ан Тэгрын'э Хабаровскык вама, ынпыначга нымкыче нэнанъялгытатк'эн нынны к'олемэлгыёчгэты — вэчьым вай к'ол рыннин а'ткэвма рисованнэн. Лымэвыр-ым гагчаквъэ ынкъам элвэльин буква гитэнин танынныгма.
	Ынанъыттъыёл а'к'атайкыё нынны льунин ачгыта к'отытвальа Кэн'ъиринэ. А'мын иа'м н'ан авъеткынка лён'ытвата итгъи? Вэнык н'ан Мэмылына винрэннин равъёк ы'твынэлгык

С. 41

йыпатык алпынн'ын. Чама н'от Кэн'ъиринэ мэчынкы ээчгэты нъынрывинрынин Мэмыл ынкъам нъивнин винвэ, энмэн а'ткэвма кэлинин нынны.
	Ынръам вэчьым Кэн'ъиринэ ръэтык майын'кы нинэрэтэнымчен'н'ык'ин Мэмыл. Вай-ым н'утку рэлку панэна йымэтваркын н'отк'эн ранмыгазета... Кэтэм ынк'эн... Ынкы Мэмылына ганн'ыркылявлен Кэн'ъири тан'ымколхозеты. Вынэ панэна а'а'тытваркын Кэн'ъири.
	К'оо. Юрэк' ымы ванэван ынн'ин нычимгъугъэн Кэн'ъири. К'оо вынэ! Вэчьым Мэмылына а'к'атайкыё нынны льук, ынан танн'ыткогыргын лывавнэн а'рэк. Ымы, вэчьым, к'ол мэн'ин чамъам нъытанн'авъарэгъан. Кэн'ъиръим тэнн'эквъи, ыннанмынга пиринин тетрадь, к'олемынгъам рыгъеватын'онэн Мэмылына калеё нынны. Рыгъеванма нынны, ынан рай ръэнут нэналгэратвын'к'эн чама аны нытэнн'ыткук'ин.
	Ынык рээн танн'ыткон'н'огъэ Кэльэвги. Рыпэт ымы доминоткольыт паагъат увичвэтык, эмпэгчин'этэ: ръэнут аны ынк'эн вагъэ...
	Н'ан-ым тетрадык ныннык Мэмыл, пууръу нылгинымэйн'ъэв чама гытамэты гэкэлилин... «Мымыл»!
	Аны ыныкит рэк'у тэныннын'ык о'равэтльан, ынкы к'ырым ымы мэн'ин нытэнн'ыткугъэн. Ыныкит-ым мэн'ин чинит тэныннын'ыркын ынн'ин,   вачак'-ым чимгъуркын, энмэн вай ынан нымэльэв кэлинин нынны — н'ан ынкы а'к'ъарэн' танн'ыткогыргын. Аны нылгэнэргъав нытэнн'ыткук'ин Аймын'а. Нэмык’эй тэнн'ыткуръугъэт а'ачекыт. Ымыльорык рыкоргавъё Ёорэлё ныкытгынтыръок'эн ралкоеквэ, ныкагынпэгчавк'эн, ынкъам нык'улильэтк'ин: «Мымыл! Мымыл! Мымыл!»
	— Аны эк'уликэ, Ёорэлёй! Аны эк'уликэ! — нинивк'ин ытлён Аймын'ана, вачак' ытлён чинит, мынгынэлёльатэты, нэмык'эй нытанн'ыткольатын'ок'эн.
	— Ынн'атал танн'аквыргын! Колёмэй танн'аквыргын! — рыпэт рочавэты нык'ынн'этк'ин Кэн'ъири. — Мымыл. Вай ыннанбуквата! Ынантан'гыннэк, к'а-к'а н'от, тылвъэткин'у рытчынин! Какомэй! Гок, амын вай!.. Вынэ к'ыпаатык, э'тки тылвавыркын энмэч!

С. 42

	— Ынн'э э'э'ткэ, Мэмыл, — танн'ыткома, иквъи Аймын'а. —  Аны ынн'э морыкагты э'э'ткэ! Э'тки вай!.. Анъым вай!..
	— Аны мачынан к'ытэнн'ыткуркын, — нырэмыннун'к'ин Мэмыл.
— Иа'м-ым гым торыкагты мъээтык? Ынн'э вай гымнан чинит ынк'эн тыкэлигъэн. Мин'кыръим мынтытык, ынн'э гымнан тынтэнн'ыткувтык.
	Полярникъам ымыльо энэчгытэты ныгитэк'инэт, ынкъам Мэмылына чинит ырыкагты тывнэн ошибка, чинит ынан ынк'эн тэнн'у нинэлгык'ин. «Вынэ э'тки, нивк'ин ытлён, экэ лигъюлкыльу вак. Вынэ э'тки. Пэтле вай, вэчьым, ымы умк'этэ ивинильын рамн'ылён'н'онэн: «Гыт ныкэлигъюлигыт? А? Эвыр-ым, к'инэлк'эгнэв». Эвыр-ым экэлигъюлкыльин, ривин'ынин: вынэ мачгынан к'ырагтыгэ».
	Аймын'ан-ым тетрадь тан'ымыльорык ныгитэйвык'ин. Танн'ыткогыргын тылемэйн'этэ нэмэ нитк'ин, к'ол нитк'ин нынрэтвик'ин. Аны к'оргытанн'ыткон, тан'анн'энакыльэн: Мэмылына вакан'ынвык ытръэч амынан ёргык'ылявол нъанн'энайпыгъан. Мэмыл-ым ынн'атал кувчемгъольын, колё кувчемгъольын ынпыначгын.
* * *
	К'ол итгъэт, поездак Москва-Хабаровск, гымык рээн вагонык гатваленат н'ирэк' бельгияльыт-туристыт. Ыргынан лыгипэгчин'у нылгык'ин айгыск'ываратэн вагыргын, нак'ам ытри ванэван айгыск'ын' Ленинградык нэквэтынэт. Ыргынан нымн'ылёморэ, мин'кыри ныкоргычьатк'энат айгыск'ывараттэ. Ытръим нивк'инэт, энмэн танн'ыткогыргыкэн о'ратын Средиземное ан'к'ы, айгыск'ывараттъэм «эйгыск'ычьэчен'мил чык'ыльыт».
	Ынк'энырык ванэван гым ы'нрэнъээквым, вачак' танчечавын': вай ыргынан лыгъоравэтльат гилмил, лымэвыр рыркамэл акоргычьаткыльо нылгык'инэт. «Аны к'эйвэ, — нык'олентольатк'эн турист-н'эвыск'эт. — К'эйвэ ымы Эйгыск'ык рамыннон'гыргын танльон', ытръэч ынк'эн рамыннон'гыргын айвалвараткэнак алван' вальын.
	Ынин у'вэк'уч мэткиит лымалявыльын гымыкы, энмэн

С. 43

лыгъоравэтльаелык варкын вэтгав «рэмыннун'», мэткиит лымаляквъэ, ин'к'ун мурык вэтгав варкын «тэнн'ыткун».
	А'мын ивкэ ытри н'ан ынкы, титэ Мэмыл а'ткэвма тэныннын'гъи, нъытванат мурык колхозкэнак клубык. Вэчьым ытри алван' нъычемгъон'н'онат, ыныкит ыргынан нанъывалёмынат тэнн'ыткульыт лыгъоравэтльат а'а'чекыт.
	Вэчьым аны ипэ мыкын' нытэнн'ыткук'инэт ипэ ванэван амомнотак нымытвальыт вараттэ, ипъэм мыкын' тэнн'ыткуркыт тагнымытвальыт вараттэ.
* * *
	Ынкы вулк'ытвик рагтык, Мэмылына йитъэннин ынык н'ааккагты Тагрын'ана ёпатыльын Йынрын. Ынпыначга йылнин н'ааккагты книга ынкъам пын'ылтэлгъэ, мин'кыри ытлён гъак'атвален клубык. Ынк'оры ытлён к'ытгъи Йынрына ытлыгэты, ван'к'ыттамэнн'ыльэты Гэмавъена, ынык тантомгэты. Вэтгавма ымы ыныкагты ынк'эн тывнэн. Вачак'-ым ынн'ин мын'апчегты ынк'эн Мэмылына нэнатвык'эн, к'ынур вай чинит пэтле рантыяанн'ынэн.
	Ынръам-ым ипэ Мэмыл ванэван э'э'ткэ нитын. Ынан ыныкагты тэнн'ыткульыт ванэван анн'эно нылгынинэт. Вачак' вэнлыги ытлён нъаатытвак'эн.
	Ынан ынк'эн нинэрэтэнчимгъун'к'ин, нинэрэчичевн'ык'ин, ръэнут-ым ынк'эн ипэ вагъэ? Вачак' Гэмавъейпы рагтык, ытлён эк'ылпэ атчьатгъэ ынкъам эвыр ынкы йылк'этгъи. Эргатык-ым, мэгчеранма, ынан ванэван ынк'эн нырэчимгъугнин. Мин'кыри к'ун Мэмылына гатвален вакан'ынвын: н'энрилы ытлён нылк'ытк'ин, ыныкит ръэнут ынан нунтымъэв чама мэрынрэ нинэрэчимгъун'к'ин.
	Ынк'эн вакан'ын — энмыткынык. Ынк'о ынан нинэгитэнэн'эткук'ин агнонвын. Ынкырилы ытлён к'ытгъи мигчирыплыткук.
	Ынн'атал-ым тан'ычьыгыргын энмыткынык! Мэмыл вакъогъэ элетиркэ ромавъёк нотаск'ыткынык. Ынн'атал ыяагты н'отк'о танльоткон'— ымы н'эгти нывытрэтк'инэт, ымы ан'к'ы, эмнун', нымнымвакан'ынвык тэпк'эн, ынк'эната тэпк'этэ агтатвальын ан'к'айпы кынман'к'ы. Вэчьым н'ырок'к'леккэн гивин'ит

С. 44

галягъат, титэ, еп н'инк'эю вама, Мэмыл тэн'вытку н'утрэнмыткынэты тыттэтгъи. Ынкъам вай эгыттагнэты ынан ванэван нынк'ытрирэвнинэт ымыльыгролмакэн н'отк'оры гитэк.
	Ыныкит о'райгыск'эты лылепык — Лыгъоравэтльан'к'ы эйычгитыркын. Мран'к'ач, тын'ан'к'ач, ыяан'агтэ йъыпэрагты нывытрэтк'инэт. Яален'к'ач о'райвалеты — эмнун', рымагты ынкы нэмэ н'эгти. Ынанмайн'ычьын — Ръэвн'эй. Ыныкит урэгитэк ынк'эн н'эгны, малк'эглынангэт рай ынкы эмнун'кы еп чигтэленъеп ганноматлен ръавычгын ынкъам игыр ынк'эн выквын'аё гэнъэтлин.
	Ыныкит тэркыран'к'ачагты тылик — ыльыльэты нымным танльон', к'ынур вай кагрэлыткынык!
	Анъым н'от игыр тан'ытвын' калевэтгавыльэты мургин нымным. Вэчьым к'утырык тэленъеп нывалёмк'эн мургин колхоз «Эргыръон». Ырыкы тан'ычьыгыргын валёмык, мин'кыри ныпэрак'эн мургин эргыпатыльын колхоз.
	Анъым тан'ын' нъытван, ыныкит калевэтгавыльа нъыкылгэннинэт к'аат, лымэвыр нъилгэннинэт ы'ттъыт ынкъам морыкагты рэмкыльу нъыетын, клубэты нъылк'ытын, нъырэн колхозникырык ярак, нъэльунинэт эргыпатыльыт гыннин'н'ыттыльыт Унпэн'эр, Ринтувги ынкъам Кымъын, нъапалёмтэлнэнат Мэмылын пын'ылтэлтэ, Атыкын гырэпыт, нъыгитэнинэт имыръэнутэт ван'к'ытэн тантайкыёт Гэмавъен, кэлиннит Рултын'эн... Элек ымы ы'твэ морыкы танъятын'.
	К'эйвитык ытръэч морыкы етык ныгтык'эн. Рэмкын игыр колё ван'элтатыркын. Чама вай...
	Чама вай, люур-ым гымнин пын'ылтэлтэ россэелеты нэрэйилыльэнн'ынэт? Ыныкит-ым о'ран' ивык, гамгаписатель, к'эйвэ ръэйилыльу ытлён нъитын — украиныльо, грузияльо, эстоныльо, лымэвыр лым ръэйилыльу, — гамгаписатель тан'ымыльык мурык Советнотак тэгъен'ыркын винвэ, ин'к'ун ынин книга руссильымил ы'нйилыльэтын. Гамгаписатель, к'эйвэ ынанэгыпычьо ритгъэ, эвыр ынан кэлинин книга, тэгъен'ыркын, ин'к'ун ытлён ы'нкалевэтгавын ымы Мурманскык, ымы Севастополык, ымы Ленинградык, ымы Владивостокык, Сталинградык, мурык Родина: столицак — Москвак. Анъым ымы гым

С. 45

ынк'энагты тымычвынатыркын. Гымнан тыкэлиркынэт пын'ылтэлтэ гымык чычаткэнагты Лыгъоравэтльанотагты, эвыр-ым гымнин к'улик'ул эрулкыльу ритгъэ, гымнан тыратвын'ын мургин мык'ыльын варат ымыльэты Советнотагты.
	Аны вай лыгэнитык тымычвынатыркын. Н'ан гым тивыркын, ыныкит вай, тэнмычьо, кубаныльа казака ракалевэтгавнэнат гымнинэт пын'ылтэлтэ ынкъам рэрэльугнин мургин колхоз «Эргыръон»— ынн'атал рэн'ъэлеты мурык пыкирык. Ынкъым ымы к'ората, ы'твэ лымэвыр ымы энъыкубанконета а'к'апкэрын'. Ымы рин'энэн'этэ о'птытъар ы'лён'эт тылянво тан'ылгын'.
Опопы чимгъутэ мынэнмыткынанмык, Мэмылына к'ача мынвакъомык ынкъам н'отк'оры мынгитэгъэн мургин нымным.
	Мачкатамэнмэпы нымгок'эн чыгэйтэпк'эн. Янор о'райгыск'эты нылек'ин, ынк'оръым н'ачгэты ныкэн'этк'ин, о'ратэркыран'к'ачагты, ынкъам рымагты кынман'к'анолгата нылек'ин.
	Ымнымык — ыннэн нымръэт, километрык мачевлын' вальын тапк'аеквэ. Н'ачгын'к'ач, кынман'к'ан'к'ач, мыкын' тороттырат: ынкы колхозкэн правление, сельсовет, вэлыткоран, клуб, калеткоран — ынанмайн'ычьын оттыран ымнымнымык. Калеткорак ачгыта н'ирэк' кэлинн'ивэтыльин оттырат. Мран'к'ач мыкын' лыгэрат, вачак' ымы ынкы энмэч мачмынгыткэн оттырат: эмк'ынгивик гыннин'н'ыттыльыт ялгытыркыт оттырайпы лыгэрагты.
	Энмыран'к'ач колхозкэн электростанция, ынкы ачгыта эквыпэраркын ветряк. Рымагты тэпк'эн тылек'увэвэ нитк'ин. Ан'к'ачормык ы'твыт, к'улимин'кы ныпъак'энат купрэт. Тапк'ачьомыткынык, нымнымгыпы чекыяа вытрэтыркыт полярный станциякэн ярат.
	О'равэтльат эвытрэткыльинэт: колхозникыт вытку мэгчерынвэпы рагтыгъат ынкъам игыр ытри, вэчьым, к'амэтваркыт. Вачак' Мэмылына ымыльо вытрэтыльын гыролмакы к'онпы аётвальо нинэльук'ин.
	Вынэ ынн'атал алван' ныпэрак'эн нымным тэленъеп. К'ликкин мынгыткэн парол лыгэрат, амерыкальэн вилыткульин

С. 46

яран'ы — ытръэч. Ан'к'ачормык лыгитъэркин лыгъитвыт ынкъам ынкы ымы ыннэн уйн'ыльин этылечьыкыльин.
	Вагыргын нылек'ин, вачак' нымным пэнинэмил ныпэрак'эн. К'ол гэнтылин эвэнэма гэнтэтлин Мэмыл чычатан'к'ачормэпы — н'эръамытлынча гэтэвиминн'ытгивилин ытлён Канадак ынкъам Кыгмик. Ыныкит Мэмыл ченэтнотагты пэлк'ынтэтгъи, н'утку тан'ымыльо пэнинэмил нытвак'эн, к'ынур вай ымы ыннэн гивин'ит лён'галяльын. Ытръэч нымытвальыт гэтъэттывилинэт: эмк'ынгивик рэмкын ныгытъэтк'ин чама нытъылын'ольатк'эн.
	Игыр-ым к'онпы мыкэтыркыт нымытвальыт, ынкъам игыр нымным тэленъепкинэк лыгалван' варкын. Анык'ун колё торъярамкын нэтэйкынэт! К'утти, о'птытъар гивин'ит яал тайкыёт ан'к'акытыйга энмэч гэнувэвлинэт. Ынанъыттъыёл тайкыё калеткоран ынн'ин пэраркын, к'ынур н'от лыгитэленъеп н'утку варкын. К'уттъим оттырат еп элгыпэраркыт — н'ан-ым Гэмалк'отын тороттыран рыпэт коргыпэраркын. Нэмык'эй тороттыральыт Кымъын, Кэн'ъири. К'эйвитык Кэн'ъири нылгинык'ытлик'ин, вэнлыги, ыныкит ынык н'эвъэнэ лымн'э алымыт гыръонэнат, окрисполкомгыпы лымн'э оттыран нэнн'ивыгъэн, ипэ Кан'ъэрэна ройыръэты.
	Ынн'атал а'ткэвма, чама мык'ыльык'эю пэраркыт лыгэрат оттырак ачгыта! Н'ан Атыкын к'эйвитык яран'ы нылгинымэйын'к'ин, к'ынур тэленъепкин майн'ычавчывэн. Вачак' оттырак Гэмалк'отына ачгыта ынк'эн пэраркын, к'ынур н'ан н'оонк'эн йынрык'ай Ръэвн'эйык ачгыта.
	К'эйвитык ымы лыгэрат алван' нъэлгъэт. К'утти энмэч гак'эргычьатленат, к'утырык рэпалгык пууръу раск'ыткынык толь. Н'ан-ым Гэмавъемэл вальын лыгэран вэчьым тэнлымынкы уйн'э: лыгэран ратаматъё элгыпылвынта!
	Мэмылына кэтъон'н'онэн, мин'кыри ынн'ин таран'гъэ Гэмавъе. Америкальа вилыткульэ, гынтавын'ок Америкагты, рылвэннин чиниткин вэлыткоран. Гэмавъе ынкы вилыткульык мигчитльу нитк'ин ынкъам ынин яран'ы вэлыткорак к'ача нытвак'эн. Ынкы вай ралвыма ымы Гэмавъен яран'ы н'ылетгъи. Вэлыткоран ытръэч киткит гэлвылин, пылвынтыраск'ын ымыльэты гапэлятлен. Вачак' Гэмавъена ярайпы ытръэч о'птытъар

С. 47

тылвырэпалгытъолтэ пэлятгъат. Ынкы ымыльо иквъэт, ин'к'ун Гэмавъена нэйминнин пылвынтыраск'ын ынкъам тоттаран'ык ныяанэн.
	Игыр-ым америкальык вэлыткорак пууръу гэтэйкылин торвэлыткоран. Ынкы вилыткульу нитк'ин челгылпыльын К'эргын'а. Ынан к'онпы элгывытычгын нэнаяак'эн — к'ынур вай энмэч гэльэленръулин ынкъам К'эргын'а тэнмавыркын элгарн'ыттыск'эвык... Энмэн игыр малымъылён'эт ынкы гатвален Кэн'ъири ынкъам ымыльорыкы н'энри ральэты нэнатвык'эн, мин'кыри айвэ а'ткэвма гэтэныннын'лин Мэмыл.
	Вачак' вэнлыги нэмэ Мэмылына ынк'эн таныннын'гыргын чемгъон'н'оркынэн. Ынкъам эвыр ынкы ынан тан'ымыльо ынк'эн тэнчичевнин. Анъым вай ынн'ин вальын н'отк'эн энмыткын!
	Мэмылына йытонэн рырамавъёчгычыкойпы мэлгыёчгын, тэвлянэнат милгыт; вакъотванвык выквык'ай эйминнин, итчык'эву мэлгыёчгычыко ёнэн ынкъам рай мэкына винвэ чычамыткавык, ринтынин. Ынк'о палёмтэлнэн рамыннон'эты энмык'алетлы кувлыткульын мэлгыёчгын.
	Энмэч гэтутъэвлин. К'олерак нымнымык н'ылетгъи электричество. «Ынк'эн к'эргык'эр, — нычимгъук'ин Мэмыл, — нэрэтын морыкагты руссильэ. Ветряк, тылечьыт, оттырат — ымыльо ынк'энат нэрэтынэт морыкагты руссильэ о'равэтльата. Аны нымкъэв ыргынан нэвинрэтыркын мургин нутэнут. Алва нэнленэт вэлыткъоляволтэ, агаймычьыльыка нымытвак нэныгъюлевмык, колхозыльо нымытвак... Ынкъам лымн'э ыннэн к'эргык'эр ыргынан морыкы нэрэтгъэн — кэлигъюлкин к'эргык'эр. Кувчемгъогты вальыт книгат ыргынан морыкы нэйылмык. Лыгъоравэтльат колё горатваленат экэлигъюлкыльу, варат к'ынур вуск'ымчыку нытвак'эн. Аны ынн'ин к'онпы воск'эты нъытваркын мык'лыгъоравэтльаварат. Вачак' Ленинына морыкагты тын'ивынинэт гыютльэт о'равэтльат ынкъам ивнинэт: «К'ынвэнтэтгыткы лыгъоравэтльагты ръэт к'эргэты». Ынкъам Сталин иквъи: «К'ынтомгаквыткы калегъёлгыргын лыгъоравэтльагты. Ин'к'ун ытри ныкэлиткуркынэт ынкъам ныкалевэтгавыркынат чинитйиле. Уйн'э лым алван' вальын ръэт к'эргэты». Ынн'ин итгъэт гыютльэт о'равэтльат. Нэгъюлетын мургин

С. 48

йилыйил, калегъёлгыргын морыкагты нантомгавын. Ымморык нотаеквэ ыргынан нэтэйкынэт калеткорат морык нананагты. Ыргынан нэныгйивэтыркын Хабаровскак Тэгрын'э ынкъам ынин тумгыт»...
	Энмэч ымнымъеквэ гэнлетлин электричество. Энмыткынык чык'эквъи. Вачак' Мэмыл ванэван нырарагтын'ын, ванэван нырапаан'ын чемгъотвак. «Кэлигъюлкин майн'ык'эргыкэр пыкиргъи                            лыгъоравэтльанотак-нычимгъук'ин ытлён. — Ынкъам ынкы к'ынур тэн'вытку лылепгъэт лыгъоравэтльат. Ытръэч ыннэн к'лявол ынн'ин элкымъятэты пэлятгъэ... Ынн'атал танн'аквыргын! Гыролмакы тэленъеп гак'эргавлен, ытлён-ым панэ элкымъятэты лейвыркын. Горатвален элкымъятытвак, ынкъам вай эгыттагнэты лывавыркын лылепык. Аны мэн'ин ынк'э о'равэтльан? Н'ан ынк'эн колхозкэн «Эргыръон» ёргынпыначгын.        Мэн'ин-ым? Ынин нынны Мэмыл».
* * *
	Кэн'ъири нэмэ а'ткэвма нытвак'эн. Нэмэ ытлён бригадак тъэк'элтэтлин. Н'ан-ым ынкы, ранмыгазетык ытлён рисоватык рыпэт н'эраномакатынвык ытлён гъэйн'эчьивылин. К'олеран мыгазетык бригадир Кымъын гивлин, энмэн ымыльо заметка тывъё к'эглынангэт гатвален, ынкъам энмэн Кэн'ъири чинит иквъи томгэты, ин'к'ун ытлён лым к'ырым ынн'ин нитыркын.
	Ынкатагнэпы н'ырок' йъилгыт галягъат. Ынкъам ынкэн' энмэч н'ирэче нэмэ тумгэ гъэйн'эчьивылин Кэн'ъири. К'унэ ытлён к'атвыткома гъэк'элтэтлин. Энмэн ынык курэ о'птытъар рыркат ыргынан люн'к'этвэ нэнтынэт. Ынкъам вай нэмэ: Кымъынэ бригадак йъарат нымкык'ин мъэмит гаяаленат. Иты вай мытк'ымыт рыпэт гэгнулин ынкъам ынк'эната Йынрын гэнинэпиривлин. Вачак'-ым мъэмит йъарат нымкъэв гаяаленат. Ынкъам вай ынк'эн гатвален, ин'к'ун Кэн'ъиринэ гыто инэл гыкыльинэт колхозкэн мъэмит ынкъам к'ынур чиниткинэт нэнаяак'энат.
	К'эглынангэт, ытлён о'птытъача амнон'эты гэчейвыткулин ынкъам чайвыткон'н'ок ванэван вэлыткорак нымъэминн'эгъэн. Ынан ынк'эн тан'ванэван чимгъуу нылгынин: ымыльо мъэмит

С. 49

ыннаны вальыт — ынкы уйн'э экэликэ: колхозкэнат ынк'энат, лымэвыр к'ырымэнат. Ыныкит завхозо элвэльин о'равэтльан нъытвагъан, к'ырым ымы микынэ ынк'эн нъыльунин. Ынк'эн вай Гэмалк'отына чимгъунин, ин'к'ун аймэнма мъэмит к'онпы тэныннын'ык ынкъам лым ыныкы йыльёлк'ылтэ чекот...
	Анъым иа'м ытлён нъэйн'эльэтыркын? Ынн'э вай лыгитъэркин милютэт ынан ганмыленат. Мыкын' ынан таан'ытконвы пипик'ылгыт нинэлк'эгнэвк'инэт. Вынъэм атаан'ыткока итык инэпыткыльу а'к'анъальын'. Гэмгэгыннин'н'ыттыльэ ынк'эн нымэльэв лыги лынъёлк'ыл.
	Вачак' вэнлыги ытлён нылгъэйн'эчьивык'ин. Кымъын энмэч иквъи, энмэн Кэн'ъири лыгэнитык ырык бригадак тымн'этваркын ынкъам ытлён ынк'о тэленъеп алва рылеёлк'ыл. Мачынан правленията Кэн'ъири к'олебригадагты нынъялгытаннэн, мин'кыри к'ун Кымъынэ ытлён рык'ытрирэвнин э'йн'эчьивык.
	Чама вай тымн'эяаёт мъэмит лым котъёлк'ылтэ — вынэ ынк'эн а'к'ан' Кымъынэ н'ынван'эк. Ок-ым н'ан лым бригадык ытлён нэръэйн'эльэнн'ын, к'ырым ейвэчу ы'нылгыгъэн.
	Пытк'ылым а'атгыргын: вай к'онпы а'йн'альанма ынк'энат к'антаквыт ныкэтъок'энат. К'этвыткуплыткук, мин'кы Кэн'ъиринэ о'птытъар рыркат рыгалян'аннэнат, рай иа'м нэмэ накэтъогъан татэнувэран'гыргын. Мачынан ынкы к'этвыткук курэ нъэнъэйн'эльэтын, вачак' иа'м лым ыргынан к'антаквыт накэтъоркынат. Н'он'н'о-ым иквъи: «Аны йъарат гынан, Кэн'ъирий, чинитувик ейвэчу лын'ыркын. Ынкы н'ан найылгавэгыт пэн'ъивэтык.     Игыр-ым рыркагты айылгавэ. Ынкы н'ан нъэнк'этигыт такэчгэты тэнувэран тэйкык. Игыр э'нк'эти тэнувэрагты тэкичгылк'ыл тымык. Ыннэн рыркы рыгалян'атын — н'ирэк' ынык рээн элкыгъэт. Ымы вай мыкын' нъэлкынэт, ыныкит Кымъынэ агтака нъынтынинэт. Иа'м-ым Кымъын лён'айылгава итгъи? Гынан, Кэн'ъирий, чинит мачтъарын' чинитувик к'ыгйипыркын, ынкы тумгэ гыт майын'кы нэрэгйипыркынигыт".
	Вачак' ымы мъэмитъэрылтэтык рай иа'м гакэтъолен нэмэ к'ытлечьатгыргын татэнувэрагма. Аны лыгэн тан'к'онпы ымыльорык ныкэтъок'эн Мэмылын рисунок.
	Кэн'ъири нычимгъук'ин: эты вай ымыльо ынин а'к'атвагыргыт

С. 50

Мэмылгыпы варкыт. Ыныкит-ым Мэмыл чинит мин'кыри нъэк'элтэтк'ин, ымыльорык ынк'эн к'ынур ванэван ы'нльугъэн. Вай ынин а'ткэвма таныннын'гыргын рай иа'м ванэван микынэ ныкэтъонэн. Кэн'ъиръим нычимгъук'ин; вынэ ынк'эн тылвъэтки.
	Ытлён н'ан ынкы нычимгъук'ин: Ёорэлена ынк'эн калет кольэты ратвыгнэн; полярника — полярный станцияк; Аймын'ана — Гэмалк'отына, ынан-ым — колхозык правленияк. «Тан'ымыльэты нымнымэ Мэмыл тэнн'у рэлгыгнин!» — нычимгъук'ин Кэн'ъири.
	Вачак' ынн'ин лён'ытвальын. К'эйвитык ынк'эн ымыльорык лыги нылгык'ин, ымы ынк'энагты ытри нытэнн'ыткук'икэт. Вачак' тэнн'у ипэ нынны нылгык'ин, ванэван Мэмыл. Ынк'эн Кэн'ъиринэ нинэчичевк'ин ынкъам ынк'эната ытлён ныпыннытвак'эн.
	Вай-ым чит ынн'от нычимгъук'ин Кэн'ъири: Мэмыл нымръэтъеквэ тылеркын, ымыльорык'-ым н'инк'эе ытлён «Мымылыну» нъэйн'эвк'ин, ынкъам вай ынн'ин ынык о'мраквъэ ынк'эн нынны, рыпэт ымы ванэван микынэ пэтынынны ныкэтъонэн... Н'ан-ым тэлен' «Кэн'ирылгыну» лён'ылгын'н'ота гэнтылин Мэмыл, ымы игыр ванэван микынэ ытлён «Мымылыну» нъайн'авын'онэн. Кэн'ъиринэ ванэван нычичевнин: тан'ъоравэтльагты чамъам ръомравы э'к'энынны.
	Вай мэн'ин к'улититэ рывэтгаанма, Кэн'ъиринэ Мэмыл Мымылыну нинэлгык'ин. Ынкъам к'онпы ытлён вэтгавтомга нэнамн'ылёк'эн: «Рэк'ын иви? Ръэмымыл?»
	— Эви вай гынан гэмо?! — нык'оленток'эн Кэн'ъири ынкъам нэмэ нэнатвын'н'ок'эн, мин'кыри библиотекак гэтэныннын'лин Мэмыл. Вачак' эчги ытлён нымгок'эн пын'ылтэлык, вэтгавтомга эвыр ынкы ытлён нинивк'ин.
	— Вай эви ынк'эн! Вынэ лыги гымнан.
	Вай лыгэн тан'ванэван микынэ нывинрэннин Кэн'ъири. Аны гэнрэк'эвлинэт ымыльо Мэмылына?
	— «Эвыр-ым ымыльорык антыяатка нэнтыркын гымнин а'к'алтатгыргын, — нычимгъук'ин Кэн'ъири, — гымнан лым транкэтъовн'ын, мин'кыри ынк'эн ынпыначгылёчгын гъэк'элтэтлин. Ынан гым газетак гэнанэргыпавлен, гымнан нэмык'эй

С. 51

ытлён газетак транэргыпавн'ын. Ынн'атал рэтигылгэты ынкы ытлён! Чывипыт йъилгын'ит клубык раймэтвагъа газета — ымыльорык наракалевэтгавн'ын. Тан'ымыльорык, мин'кыри к'ун ымнымык мурык ытръэч амынан Мэмыл экэлигъюлкыльин. К'олегазетык ынпыначгын татлын'ыткольылк'ыл. Рэк'ын-ым ытлён ривы? Вай к'эглынангэт ымыльо ынн'ин гатвален. Ымыльорык ынк'эн гэльулин».
	Ынн'ин вай Кэн'ъиринэ кален'н'онэн заметка. Аны ынн'ин нытэн'ычьэтк'ин, рыпэт чиниткин а'к'атвагыргын виин рытгэваннэн.
	Н'ан-ым ынан к'ырым нъымгонэн кэлик заметка, ыныкит лыги нъылгынин, мин'кыри гавэтгычемгъолен н'айыткынык Мэмыл.
	Тан'к'онпы колхозмэгчерыплыткок, игыр ынпыначгын нырэгъючечн'ык'ин. «Гым-ым нычимгъуйгым пан'ъэвн'ытоск'эвык, — нивк'ин Тэгрын'э, — к'ытлыгъим ипэ каленыгъеватынвы тыетык!»
	Аны н'ээкык нылгэкачьаравк'эн ытлыгэты — Мэмыл лыгэк'ылпэ ныгъюлетк'ин. Ыныкит ытлён эквэтгъи Хабаровскагты, Мэмылына инэныгйивэтыльу нъэлгъи калеткоракэн инэныгйивэтыльын Валентина Алексеевна.
	— Игыр-ым, — нивк'ин Мэмыл, кыляма н'ээкык, — гынан гымыкы гайман'эн ымыльо тан'кален'. Игыр гымнан чинит гынин кэлинн'ивыт тракалевэтгавыркынат. Эченур нымэльэв к'ыкэлиркын, тан'калевэтгавын'.
	Н'ан-ым тэлен' ытлён лываквъэ кэлигъюлетык, мин'кыри к'ун ынан ванэван нытэнчичевнинэт букват. Ытлён нытэгъен'к'ин, ин'к'ун ытлён эк'ылпэ ы'ныныгъюлевын книгак калевэтгавык. Ытлён-ым рай ръачемывэнвык'аеты ныныгйивэтк'ин. Ынк'энат чимывинвыт тымн'эк'олено нитк'инэт.
	Н'ан-ым э'к'этэныннын'ык, ынкы ынан ымыльо тэнчичевнин. «Вай-ым ынн'ин вальын буква!» — нык'улильэтк'ин н'ан ынкы Кэн'ъири, танн'ыткома. Ынкъам Мэмылына к'эглынангэт чичевнин, ръэнут ипэ буква. Ыныкит алван' рытчык ыннэн буква — тан'алван' ымыльэты вэтгав рэнъэлы!
	Мэмыл нытэгъен'к'ин ымы тан'к'онпы рэгъючечн'ык. Ынан о'тчой нэнъатчак'эн Йынрына рээн ныкэръотагнэты лейвыткульын

С. 52

н'ээкык. Эчги Тэгрын'э нырэк'ин, ынпыначга ымыльо ынин тайкыё нэнатвык'эн. Ынкъам ынн'ин нуръэв нинэныгйивэтк'ин ытлыгын Тэгрын'энэ, рыпэт ынин лылет нэлкымъятын'ок'энат. Тэгрын'э ниничгытэтк'ин: вай, эргатык еп ытлён йылк'анма, ытлыгын энмэч рэмигчирыск'ивы.
* * *
	Н'ыранъылён'эт Кэн'ъиринэ гэкэлилин заметка. Ипъэм заметка ынан н'ыронъылён'эт гэкэлилин — н'ырак'авык ы'лёк ынан чит Мэмыл карикатурак рисоватыркынэн. Ынръам танлывавнэн. Вэтгычемгъонэн амзаметка кэлик.
	«Экэлигъюлкыльин ынпыначгын», — ынн'ин тэнынныгнин Кэн'ъиринэ калетайкыё заметка. Вай ынн'от гамголен:
	«Нымытваркын к'ол о'равэтльан мурык колхозык. Вай тан'ымыльорык ытлён лыги. Ынин нынны Мэмыл».
	Рымагты гатвылен, мин'кыри библиотекак а'ткэвма гэтэнынн'ын'лин Мэмыл, чама ынкы гатвылен, энмэн «ымыльо ынкы вальа амн'ыркылята льулк'ылти нэйпынэт ынкъам иквъэт, титэ рапаагъа ынпыначгын ынн'ин итык». Аны ванэван Кэн'ъири ныръыръунтэнн'ын. Ынк'эн тан'ын' газетагты. Вай-ым ынк'эн мэкына тывма ытлён тан'ванэван нъыръунтэтын. Вачак' газетак ымыльо тывъё, тан'калевэтгавын' вальылк'ыл: ынн'ин ытлён нычимгъук'ин.
	«Вынэ к'ырым ытлён лымн'э ынн'ин итыльылк'ыл,— гатвален рымагтэты заметкак. — Вай ымы ынн'ин итык тымн'эколхозник н'ыркылятыльылк'ыл, ытлён-ым — правленияльын. Эвыр-ым ытлён правленияльын, к'ырым ымыльо авъеткынка вальылк'ылтэ».
	Кэн'ъиринэ люнйыле рыннин Гономына заметка: Гоном ытри Мэмыл ыннаны. Опопы йылык омаканма ымыльэты редколлегия. Ынкы к'ырым э'нк'у ы'нылгыгъэн. Авынъанк'атэты газетак нарайпанн'ын.
	Редколлегия омакаттагнэты еп н'ирэк' ы'лёт. Ынк'эн Кэн'ъиринэ пынлёнэн Рэнтувгэйпы Полярный станпияк, к'улимигчитльэк варкын мык'ыльык'эй печатный машинак'ай. Кэн'ъири

С. 53

н'энрилы к'ытгъи ынкъам печататыйгот рыннин заметка. Вачак' печататык заметка гэлгимк'ытвилин. Вай н'ыронтетрадстраницак калеё, ымы чывэптыстраницак гэтъэрылтэтлин. Вэнлыгъим игыр заметка тан'ын' ныпэрак'эн.
* * *
	Калеткорак ынн'ин тан'ак'очеткынка, рыпэт ымы йыркыплекыт вэнлыги нык'аврыткатк'энат. Вачак Кэн'ъиринэ калеткоран к'улийыръыльу, выргыргыйыръыльу кэтъоркынэн. К'эйвъэм н'ырак'ав класс пылыткотагнэпы ытлён ванэван н'анк'оры нырэгъэн. Аны тэленъеп ынк'эн гатвален.
	Вэчьым н'ан ымы ытлён калеткома, вулк'ытвик н'утку ынн'от тан'ак'очеткынка нытвак'эн игыркинэмил. Ытръэч ынк'эн ынан гэмо нинэлгык'ин.
	Кэн'ъири коридорык эмгынунык нывилгъи. Ынан вай гантыяатлен пынлёк Ринтувги, ръаклассык ратвагъа редколлегиякэн умэкэт. Тымн'ынн'эн ынан к'ол тытыл умнин.
	Катам тытлык ранъав — к'эргычьэн энатрэтъёлгын. Энатрэтъёлгыткынык амалван' вальыт галгат. Катам Кан'ъэрэна к'эргычьык рымагтэпы нытлепк'ин йъаяк'.
	Классык вуск'ымчыку. Рывантаттытлепы нык'эргатк'эн рэлкун. Кэн'ъири пагчен'эты рэгъи. Ытлён калеткома н'утку ынк'энат атвакыльэнат.
	Йъаяк'ык ачгыта нывытрэтк'ин увъёквачгын. К'олеэнатрэтъёлгыткынык — галгат, тулликыт. Ынангыргол коргыпэкычьык'агтэ. Ытри ынн'ин ныпэрак'энат, к'ынур вай игыр рэрин'эн'ыт ынкъам айычгэткынык равакъон'ыт. Аны н'ан ытри ынн'ин итык нытэн'ычьэтк'инэт.
	Кэн'ъиринэ ымыльо пагчен'эты нинэгитэйвык'ин, тан'ванэван титэ ынн'ин вальыт ныльунинэт. Люур вай ытлён рыпэт яалчайвыгъэ: ынн'атал айылгыгыргын вийилетгъи энатрэтъёлгык'эргычьык. Ытлён мэрынрэ таалгылятгъэ ынкъам к'эглынангэт классык к'ъавалык льунин о'равэтльэн ы'мрил.
	Анпаавка гитэк, Кэн'ъири яалчайвыгъэ ынкъам кэлиныгйивэтыльин Эйн'эчын к'улик'ул валёмнэн:

С. 54

	— Гыт гымыкы етий, Кэн'ъирий?
	Вай вытку ынкы Кэн'ъиринэ кэтъонэн, рак'ынвы ипэ ытлён н'анк'оры етгъи.
	— Тыетык, Эйн'эч. Ии, гыныкагты. Редколлегиягты тыетык. Заметка трэтын... К'ытлыги вай турык н'утку тан'ычьыгыргын.
	— Ии. Н'отк'эн биологиякэн кабинет. Валентина Алексеевнанэн. Редколлегия н'утку ачгыта, учительралкок. Мынылк'ыт н'энрилы.
	Ытри рэгъэт ачгыта вальэты ралкогты. Ынкы энмэч столык к'ача нывакъотвак'эн Ринтувги. «А'мын ынк'эн нымэлк'ин, — эмк'элелвынэ иквъи Кэн'ъири, — мачынан еп Гоном эеткэ ы'нкалевэтгавын. «Ынан вакъоск'ыёлгыткынык рытрилнин пыргуккъэли, йытонэн карманчыкойпы н'ырача рыватъё кэлитъул ынкъам йылнин А'йн'ачына. Кэлиныгйивэтыльэ о'ран' калевэтгавнэн заметка. Ринтувги ныпалёмтэлк'эн. Вачак' эчги кэлиныгйивэтыльэ калевэтгавыплытконэн заметка, ралкогты рэгъэт Гоном, Мэмыл ынкъам руссильын н'инн'эвыск'эт. Ынк'эн н'инн'эвыск'эт Кэн'ъиринэ гэмо.
	— Вай-ым игыр ымыльэты редколлегия умэкэтгъи, — иквъи Эйн'эч. — К'ывакъотык. Вай н'отк'эн, Валентина Алексеевнай, гыннин'н'ыттыльын Кэн'ъири. Ытлён мурык корреспонденто ритгъэ.
	Кэн'ъиринэ мынгаймэннэнат етыльыт. Вачак' вэнлыги ынан вэчеты нинэгитэк'ин Мэмыл. Иа'м ынк'эн ынпыначгын етгъи? Вай кэтэм рэтык Кэн'ъиринэ заметка!
	Чама вай Кэн'ъиринэ валёмнэн, мин'кыри Эйн'эчынэ ытлён вальылк'ылё корреспонденто лыгнин. Этъым нытэн'к'ин ынан кэлинин заметка. Вынъэм н'ан ынк'эн кэлиныгйивэтыльэ лыги.
	— Мэй, Ринтув, — винвэ пынлёнэн Кэн'ъиринэ, — иа'м н'анк'о тымн'ъоравэтльат етгъэт?
	— Микынтъим тымн'ъоравэтльат? Игыр мури мытлыгморэ редколлегияк.
	Вачак' ынк'эн пын'ыл люнчимгъутэ рыннин Кэн'ъиринэ.
	— Гоном, — иквъи Эйн'эч,— вай Кэн'ъиринэ н'анк'о заметка рэннин. Вай-ым ынк'эната мынымго.

С. 55

	— Торгынан энмэч калевэтгавыткы?
	— Вай вытку игыр.
	— Ы'мто.
	— К'оо, мин'кыри Ринтувги ривы, гым-ым ынн'от тычимгъуркын: мачынан рымагты мурык Кэн'ъири корреспонденто нитыркын. Нак'ам вай н'отк'эн заметка гапэтавлен.
	Ынан Мэмылына йылнин заметка. Мэмылына-ым ынпыначгымэл лыляйпы риичгэвнин кэлитъул ынкъам мэрынрэ чама нэргъав калевэтгавын'онэн:
	«Экэлигъюлкыльин ынпыначгын».
	Ынан гитэнин Кэн'ъири, ынк'о рымагты калевэтгавын'онэн заметка пылыткотагнэты.
	— А'мын вай гапэтатлен, — иквъи ытлён, нак'ам ынин лылет нытанн'авпэрак'энат. — Вай тан'заметка. Тан'карикатура н'ан н'утку рисоватык! К'эйвэ?
	Вачак' вай Кэн'ъири ынн'ин гаргатэты ныпэрак'эн, рыпэт ымы мэчынкы арисоватка карикатура тэнн'у тан'ылгын'. Нэмэ вай ынпыначгын Мэмыл ипыльу итгъи! Аны вай мин'кыри ынк'эн вагъэ?!
	Ынн'атал гэгэргэтлин Кэн'ъири. Ытлён вакъоск'ыёлгык гавакъолен ынкъам ёргэты нинэгитэк'ин Мэмыл.
	— К'ылк'ут, Кэн'ъирий, — иквъи ынпыначгын, — ынк'эн вакъон гынин пыргуккъэли...
	Эвыр ынкы Кэн'ъири к'утыск'ычетгъи ынкъам рыпэтгавын'онэн къэли. Вачак' пыргуккъэли игыр этынвымэл ныпэрак'эн.
	Ымыльо редколлегияльыт нылгитэнн'ыткуръук'инэт. Ымы Мэмыл авынъанк'атэты ронтымытван'ыльын, нэмык'эй танн'ыткон'н'огъэ. Вай к'ынур ынкы ванэван редколлегия нумэкэтын, ипэ-ым танн'авкинокартина ныгитэк'ин.
	Аны пытк'ы майын'кы — Валентина Алексеевна ынкъам Ринтувги: Эйн'эчынэ лымн'э ырыкы гатвылен, мин'кыри Кэн'ъири ы'мрэлеты гэчен'ыттэтлин

С. 56

* * *

	Гымнан тэнн'ыткульыт айватльат нэнавалёмэгым. Аны ытри ныкоргъав, нэргъав нытэнн'ыткук'инэт. Вачак' ытри чинит нымн'ылтэлк'энат, энмэн к'улинутэк мыкъэк'эгнильык о'равэтльат мыкын' ныпыннытвак'энат, ванэван к'онпы ныкоргычьатынат. Ынн'атал нымэльэв нъатван, ыныкит лымынкы, ымнотаеквэ ынн'ин ныкоргъав, нэргъав нъытэнн'ыткуркынэт о'равэтльат, мин'кыри Советнотак тэнн'ыткуркыт ымыльо. К'эйвитык ымы чекыяа Эйгыск'ык!

С. 57

	Тургивикин ныкирит.
	Вынэ ванэван титэ мурык ынн'ин вальын торгэвэёлка нытвагъан! Н'ан к'эйвэ ымы лыгэн ынн'ин аёлкака нытургивимури калеткорак, ынн'ин вэнлыги ныгичивэнмури. Пытк'ыкытур челгырак вакан'ынвык нэтэйкыгъэн клуб. Ынкатагнэпы мури нытургивимури ынкы. Ынн'атал гэчевкы нытвак'эн: рэмкын нилюльэтк'ин, ныпутурэльэтк'ин. Вачак' ынн'ин аёлкака. Мэн'к'ъом н'утку Лыгъоравэтльаан'к'ачормык эймитык ёлка?
	Мурыгнутэк айвалык тургивин гаёлкама к'онпы нынрынгиивк'ин. Н'ан Марковрайонык лымэвыр лым к'улимин'кы. Ынкы а'ачекыт нытигыльэтк'инэт омкэты ынкъам нъалыгатгаткок'эн ынкы тан'пэральын ёлка... Нак'ам морыкайпы чымчаомкытагнэты чекыяа. Вэчьым ымы тысячак километрык ыяан'! Мурык

С. 58

нымык ыннанк'ачакэнак ан'к'ы, к'олек'ачакэнак-ым вэтгыск'ыльын нутэнут.
	Нак'ам вэнлыги игыргивик мурык нэрэтэйкын'ын ёлка. Ынк'эн турыльэ кэлиныгйивэтыльэ, Валентина Алексеевнана чимгъунин.
	Ытлён иквъи:
	— Иа'м вай ынн'ин? Ымсоветнотак Торгэвэн'н'ок ымыльо н'инк'эгти ынкъам н'ээккэк'эгти ёлкак гыролмакы ныгичивэтк'инэт, ныпутурэк'инэт, нытипъэйн'эк'инэт. Аны ынк'эн тан'ычьыгыргын! Иа'м-ым мургин нэнэнэт к'утыргинэк а'к'ан' нытванат?
	Ыныкит ытлён нивк'ин: «мургин нэнэнэт», ынкы а'к'ъарэн' рамыннон'гыргын, мин'кыри к'ун ытлён чинит еп н'ээккэк'эю ныпэрак'эн. Ытлён ымы вэчьым чинит ёлкак гыролмакы гичивэтык нытэгъен'к'ин.
	— К'эйвэ, — тэнн'эквъи калеткоракэн директор Эйн'эч. — Мургинэт нэнэнэт этлы а'к'ан' к'утыргинэк. Моргынан к'онпы ырыкы льэлен'кы каникулык нинэтэйкымури праздник. Ымы игыргивик ынн'ин ратвагъа. Мытрэнк'эвивн'ынэт ытри. Ытръэч н'от...
	— Вай ынк'эн «ытръэч н'от», гымнан тытвыркын. Ванэван праздник, ипэ ёлка тытвыркын гыныкагты. Аны вай нэнэнин коргычьаттэ титэ лым а'к'антыяатын'. Н'ан гымнан эгыттагнэты ванэван мынтыяатын мэнигкэйн'ын. Ытлён ынн'ин гайпатлен, к'ынур н'от оттыеквэ ныттэттылек'ин. Ынк'эн гымнан майын'кы имырэк'ъэлючик, майын'кы к'улувичвинэн'эк тэн'у гэлгылин. Катам ытлён гымы Эпэнэ Чьэчен'э инэйылгъи. Вэчьым ынан гинэльулин гым к'онпы ыныкагты лылепыльигым. Ынкатагнэпы гым к'онпы нивигым: ымыльо гымнин чемгъоо к'онпы ратваркын. Аны ынн'э тэнн'у инэлгыкэ!
	— Вынэ ынн'э антыяатка, Валяй. Н'отк'эн к'ырымэн Горьковская область. Ымы элек н'утрилы ёлка а'к'аратын', тыляма ракыкваты. Игыр-ым, льэлен'кы, мин'кыри? Ымы элек к'ырым микынэ нырэннин. Вай лыги к'онпы лынъёлк'ыл, мин'кы мури мытытваркын.
           — Вынэ игыр ванэван гым майылгавык. Ытръэч вай к'этын’ок

С. 59

киткит экэвкитэ а'ткэвма нытвайгым... Игыр-ым гым тан'айылгыкыльо тынъэлык... Рай аны ынн'от мынинмык, Эйн'эч...
	— Аны-ым мин'кыри мынинмык? Рин'энэн'этэ н'анк'оры ёлка мынрэтын?
	— Эвыр-ым лымалявык ръэнк'эты, ынк'эн гымнан к'ырым гыныкы мытвыгъан. Эченур ынн'э гынан ёлка э'нку элгыкэ. Ва?
	— Вынэ ванэван э'нку мылгыгъэн.
	— Йык'к'ай-ым!
	Ынк'эн к'эглынангэт йык'к'айъымо вагъэ. Валяна рыгйивэтыгйит Кабицкий ынкъам комсомолец Чейвытэгын о'нтытъар ы'лён'эт гэтэминн'этлинэт. Ытри кэлиткуплыткук, тытляйпэты к'олеклассык нытэминн'этк'инэт. Янор ыргынан нэтэйкын пойгычьын, ынкы нэръэйипынэт к'ликкин мынгыткэн парол патгыргыт ынкъам классык эмгынунык нанвэтчавын уттын. Патгыргык амалван' ивлельыт уттытъулти найпатынат: гыргоча чигмыльыт, эвыча — эвлын' вальыт. Аны ынк'эн ымыльэты тан'ванэван тын'эльу утту ныпэрагъан, ынк'эната Кабицкийына чиниткин тайкыё малгаргатэты нинэгитэк'ин. Вачак' ыныкит оттыпойгычьын увчеква нэнаркэлен ынкъам уттытъулык найпатынат вытэчгытрыкалетъолен выттэ — ынкы игыр танльон' — нымэльэв уттут гэтэйкылин.
	Ынк'эн гатвален 30 декабрык. Вулк'ытвик, ин'к'ун н'инк'эе эвнэльукэ, ымыльэты уттут ганъялгытатлен клубэты. Ынкы ынръам мэгчератын'огъэ колхозкэн механик Кэльэвги, ынкъам комсомольцат Тывъар ынкъам Кэйн'ын'э. Ыргынан нытэйкык'инэт ёлкакэн увичвинэн'эт. Ытри ынпыначга Мэмылына нинэвинрэтк'инэт. Ытлён Эпэну Чьэчен'у ритгъэ. Ынн'ин гивлин Валентина Алексеевна.
	К'эйвитык Эпэну Чьэчен'у ымы мэчынкы нъитын Кабицкий — тан'амынан ынык ымнымык — майн'ывалк'ылыргын. Вачак' Валентина Алексеевна иквъи, энмэн отгын' Мэмылына элгывалк'ылыргын рэймыск'эвык, нак'ам Кабицкийын четлёвалк'ылыргын а'к'а'нэлгавын'. Чама вай кэлиткульэ эвыр ынкы эк'ылпэ ытлён нэнъэлкылын: ымыльорык лыги ынин нэргык'эн урвилк'улик'ул.
	Ынпыначга Мэмылына нэнаймэк'энат ынангырголягты

С. 60

амалван' пэральыт о'раак'к'агтэ ынкъам увичвинэн'эт, мин'кыри к'ун ытлён ынанэквычьын. Валентина Алексеевнана, Тывъарына ынкъам Кэйн'ын'энэ нынтан'пэравк'энат эвычакэнат вытвыттэ. Ыргынан ынкы чолытъола энанрэтлявъё кымликым ы'льылу ныйпатк'эн, эвыча кымлеы'лыткынык увичвинэн'эт нытрилк'инэт. Кэльэвги, Кабицкий ынкъам Чейвытэгын, ыргынан нынмигчирэвк'ин электропроводка. К'ол нитк'ин Чейвытэгын н'аргыногты нытлепыск'ивк'ин к'эйвэ рай мэн'ин калеткорайпы эвнэвинвытлепкэ. Вачак' н'инк'эгти ымыльо гынмыеп ныйылк'этк'инэт: энмэч ныкирит н'эрак'ычьэты гэнъэтлин.
	К'ынвэр-ым ымыльо гантэнмавыплытколен. Кэльэвгинэ гырголкэн к'эргык'эр рывайн'аннэн ынкъам рынлевнинэт амалван' пэральыт о'раакк'агтэ. К'эргатгъэ ёлкаткынык челган'ар, тан'амалван' пэран'н'огъат чолен пин'эк'эгти. Ынкъам тан'ымыльэты ёлка тан'пэран'н'огъэ, к'ынур к'эглынангэт рай вытку айвэ омкэпы нэрэтын.
	Ымы вай таёлкан'ыльэты ынк'эн эюльу пэрагъэ. Н'ан-ым Мэмылын о'птытъар кыкватоттытъолтэ ынкы гаяаленат. Ынк'энат кыкватоттытъолтэ пэлятгъат ялгытык тороттырагты, рычемавъёйпы лыгэрайпы; Мэмылына чит ынк'энайпы купрэкин инэнвичгын нинэрэтэйкын'к'ин... Игыр-ым ынк'энат к'ынур нэмэ эюгъэт, нэмэ вытэчгытрыпэран'н'огъат... Умкык-ым вальа Кабицкийына ынкъам Валентина .Алексеевнана мэлнэлгэлын окванавыткэн, ыргынан лыги лынъё еп н'эныльаттагнэпы.
	— Кита н'анк'о мынгылгын, Степан Андреевич!— ивнин Кабицкий Валентина Алексеевнана.— Н'анк'о мынгылгын, Мэмыл! Тывъар, Кэльэвгий к'эймитвылгыткутык! Ымыльо к'эймитвылгыткутык вай ынн'от!
	Ынкъам ымыльо ынн'ин гыролмын'н'огъат ёлкак.
	Ынн'атал-ым ынк'эн энэчгытэты ныпэрак'эн, ыныкит микынэ н'аргынойпы к'эргычьэпы нъыгитэнин. Ёлкак танн'ыткоръогты, кагынпэгчавэты, коргык'олельатэты ныгрулмык'инэт н'эръамытлын'эн о'равэтльат: н'ырок' н'эръамытлын'классык кэлиткульыт — Тывъар, Кэйн'ын'э ынкъам Чейвытэгын, механик Кэльэвги, кэлиныгйивэтыльын Валентина Алексеевна, четлёлялёльын Кабицкий ынкъам лыплявтыльын ынпыначгын, правленияльын

С. 61

колхозкэн — Мэмыл. Вэчьым н'от тан'ванэван титэ ынн'ин ныгичивэтынэт мин'кы ёлкак.
	Инъэ тан'ымыльо нымнымкин н'ээккэк'эгти ынкъам н'инк'эгти клубык к'ача умэкэтгъэт. Аны ытри тан'ъак'агтатын' к'эргычьэпы ынкъам тытлепы, ынн'э тытылтэ нъомрайпытвак'энат, к'эргычьыт нэмык'эй гэйпылинэт, чама гэчеватгыргын еп о'тчой. Ынк'эната Мэмыл калеткорак гэтэлелюнлин: ыныкит ытлён элелюкэ калеткорагты нъылк'ытын, н'инк'эе эвыр ынкы нъэнъэлкылын, мэн'ин ипэ Эпэну Чьэчен'у итыркын.
	Н'аргыногты ытлён н'ытогъэ комсомольцак рээн. Аны тан'пэральын, четлёлпыльын, майн'ыэлгырэлвыльын, рэстагнэты ивлельын ынин элгывалк'ылыргын. Ынин левыт люн'кымлитэ нэнтыгъэн: ынин кырвирти левтык кымлимил илгыльыт. Мэмылына нинимтик'ин кувэе йыръыльын тэючгын.
	Ытлён к'ычекытвальэты н'энк'аеты рыгэлгъи. Ытри выйитвыгъэт. Ынан к'ырирнин о'мрайпэчгын. Ынръам н'от о'мрайпэчгын рай иа'м ынанмык'ычьык кэлиткульык н'ээккэк'эйык карманчыко гатвален. Эпэнэ Чьэчен'э рывэнтэннин тытыл клубкэн. Ымыльо мэрынрэ ынык рээн воск'эты вальэты рачыкогты рэгъэт. Ынкъам люур авэтывак' н'ылетыск'ычетгъэт амалван' пэральыт о'раакк'агтэ.
	Ымыльорык нэльугъэн тан'пэральын ёлка, тургивикин ёлка, ыргынан чит к'онпы ытръэч книгайпы лыги лынъё.
	— Аны вай, Валяй, — винвэк'эй иквъи Э'йн'эч, — ынн'атал-ым йык'к'ай-ым торгынан тэйкыткы!
* * *
	Нэнэнин гэчеватгыргын волк'ытвэтагнэты гатвален. Ынк'о ытри увичвыплыткук, путурэплыткук рагтыръогъат. Ымыльо ытри гэнк'эвивлинэт Эпэнэ Чьэчен'э. Ынн'атал энэчгытатгыргын, ымыльорык тэгъен'у лынъё гэк'эвилин. Рай ынк'эн Валентина Алексеевна ынн'ин рыннин. Мин'кыри ынн'ин рыннин — к'оо, гымнан гэмо.
	Игыр-ым мъыянвыт гарагтыленат. Игыр залык н'энъянвыт ныгичивэтк'инэт. К'улирэлкук ныпан'ъэвн'ыток'энат Мэмыл,

С. 62

Валентина Алексеевна, Тывъар, Кэйн'ын'э. Н'инн'эвыск'этти ынн'ин гэпэн'ъивэтлинэт, рыпэт виин нъэнк'этк'инэт путурэк.
	— Мэмыл,— пынлёнэн Валентина Алексеевнана ынпыначгын, — вай тэленъеп... Н'ан еп революция атвака нынрынгиивк'ин Лыгъоравэтльанотак тургивин?
	— Вынэ ванэван. Н'ан-ым игыркин тургивин мурык эмгынунйъилгык нытвак'эн. Ынк'эн йъилгын «Ынпы ылвэну йъилгу» нылгык'ин.
	— Вай ванэван тургивин к'ынрынгииквыткы? — нэмэ пынлёнэн ынпыначгын.
	— Вынэ ванэван ымы рождество нытван. Н'ан-ым лыгъоравэтльата ванэван руссильин кэлы лымалё ы'нылгыгъэн. Вынъэм, к'эйвэ, ыннэн рождество мурык гатвален. Вынэ ванэван мынтыяатын ынк'эн рождество.
	— Кита к'ытвыгын! Тэн'чьэчен'э вэты тывъёлк'ылтэ лымн'ылтэ.
	— Н'ан ынк'эн к'ырымэн лымн'ыл. Ынк'эн к'эглынангэт гатвален. Вай игыр тратвын'ын.
	Ытлён кытэк'эй авъеткынка вагъэ. Эгитэкэ ынан нинэнчичьэтк'ин газета «Советкэн Чукотка», столыткынык вальын, — н'ан-ым н'отк'эн рэлкун калевэтгаввакан'ынво нитк'ин. Ынк'оры ынпыначгын иквъи:
	— Ынк'эн, Тывъар, гымнан гынин эпы тратвын'ын. Памйы. Вай миргэ Памъяна ванэван титэ ръэнут гыныкы нытвынэн?
	— Аны ванэван, Мэмыл, — иквъи увлылельын Тывъар ынкъам эймэквъи столеты.
	— Вынэ эйъым к'ыпалёмтэлгэ. Вынэ ынк'эн тэленъеп гатвален, чигтэленъеп. Н'ан ынкы еп гым мынгытгэвэльо гатвайгым. Ынкы мурык нымнымык пытк'ыкытортагнэпы ганымытван'н'олен амерыкальэн вэлыткъолявол. Мистер Карпендер, ынин нынны. Яран'ы рэннин, эмгынуннымык йыпаннэн, вэлыткоран ынкы рывэнтэннин.
	Элек ныетк'ин лельутвъэт ынкъам нинэрэтк'инэт кимиттъыт Карпендерына. О'птытъар ы'лён'эт ныйпэк'инэт ынк'энат кимиттъыт, тан'ымыльэты вэлыткоран ынк'эната ныйыръэтк'ин. Лымн'э рай ръэченлет н'аргын нытрилк'инэт. Лыгэн ынн'ин

С. 63

рэтэммэнигэ энаръэгты ченлет вэлыткорак к'ача нымайытвак'энат.
	Ынкъам ляльотвэты ымльалян'эт Карпендерына котъё ныйн'эйвык'ин: умк'энэлгыт, тэнуйгыт, ван'к'ыттэ. Ынан ымы к'эюгнэлгин иръыт нинэркурк'инэт, пылекыт. Америкак-ым ынык тумгэ майн'ыманэмкын ынк'эната нинэпирик'ин. Ынан ыннэнгивик куннинэт н'ирэк' ярат городык Джулок.
	Ынан-ым лыгъоравэтльэн кимиттъыт н'инвитльу нинэркурк'инэт. Ытлён-ым э'к'имле, мъэмитэ, пин'вытрэ, таак'ата нывилыткук'ин. Ымыльо ынк'энат кимиттъыт ынык лыгимэйн'ывитльэт. Ымыльэты нымным ыныкы ачын'ыльо нытвак'эн. Мин'кыръим рыръачн'ытовык ачын'ыт? Ынкы уйн'ыльу экэлигъюлкыльу мури нытваморэ. Вай ванэван эммурык нымнымык, тан'ыман'к'ачормык уйн'э ымы ыннэн кэлигъютльэн о'равэтльан. Лыгэн рылгыт энарылгатык нэнаяаморэ. Вай ынк'эната Карпендерына варат нинэтэмъюн'ъюук'ин.
	Н'ан ынкы льэлен'кы а'ткэвма гатваморэ. Ныгытъэнмури. Элен'иткин рыркатъол ымыльэты гэткулин. Ок аны, варат колё ныгытъэтк'ин.
	Ивинильыт ымъылёнэт чематгыргык к'ача ныкытчынъёк'энат. Ытръэч вай кытк'онача мэн'ин нымэмылёк'эн. Ымы рай гынник н'энку гивик тъэръэв гатвален. Колё нычьэчен'этк'ин, вэчьым ынк'эната ымы мэмылтэ эпиврэкыльинэт.
	Тэн'уйн'э эмытк'ыкэ нытваморэ. Мачымыльо ярат уйн'ыльинэт эмытк'ыкыльинэт. Ээкэт гавайн'ыленат. Рэмкын нык'ивъек'ин, вуск'ымчыку нынымытвак'эн.
	Вачак'-ым Карпендер ынк'эната ныгаймычьавк'эн. Вай лыгитъэркин пин'вытрын мэйн'ывиле ныркурк'ин, ин'к'ун эвнэченувъикэ.
	Памъянэн яран'ы морыграк к'ача гатвален. Ынн'атал нэрмъэв гатвален Памйы! Ынантан'ычьын ынкъам ынанкынтачьын гыннин'н'ыттыльын. Ы'твэрмэчьэ чит ытлён ынык винрэтыльу рытчыркынин, ытръэч рай лывавнэн. Ы'твэрмэчьын Нэнэк' нивк'ин, энмэн Памйы э'к'эчимгъульын. Анъым ипэ Памйы ынн'атал тан'ъоравэтльано гатвален. Ыныкит вай ръэнут нэнанмык’эн,

С. 64

вэтык'ун ратомгыт нинэйвэтк'инэт. Ымы вай мури ынан нэйвэнмури к'утырык ратомгык рээн.
	К'оныры н'энку гивик нэмык'эй Памйы тъэръэв нытэйн'этк'ин. Ынан ымы рыпэт ы'ттъыт рывилыткувнинэт. Ытръэч ыннэн ы'ттъын рыпэлявнэн, гыто лыгнин рывилыткувык. К'утырык ынкы курэ ытлён тэнн'у нылгык'ин: «Чинит к'ымэк ченувъиркын, вачак' ы'ттъын рэн'этыркынин. Вэнлыги ыннэн ы'ттъын орвык а'к'элгатын'!»
	А'мын-ым н'от рымагтэты к'ыпалёмтэлыркынэтык. Ынк'эн вулк'ытвик гатвален. Карпендерына вилыткувинрэтыльэ ымыльо ярат пынляннэнат, энмэн н'от эргатык этын рэгичивэты. Энмэн вай мачынан эргатык ымыльо вэлыткорак к'ачагты нылк'ытынэт, этынва ытри рэнк'эвивн'ынинэт.
	Гым ытльак рээн э'птэ н'энрилы тылк'ытык. Энмэч к'олё о'равэтльамкын ынкы гумэкэтлинэт. Ынн'ин чьачан'анмачы нык'ычекытвак'энат, амромавн'а ныпин'кучитк'инэт.
	Карпендерына-ым рэлку нылгинымкык'ин пин'инэн'эт нынлетк'инэт. Н'ан игыр тытан'кэтъоркын, гым чанляткынэты тыттэтык ярачыкогты к'эргычьайпэчгык гыргоча эмрэтлемн'э. Рай рэлку пылвынтыпэнъёлгычыко нынлетк'ин вылк'ывыл, майн'ыпылвынтывычгок'к'амак нымытк'ыпатк'эн к'оратъол.
	Люур вай н'аргыногты Карпендер н'ытогъэ. Ынн'атал гэлгъэк'этчетлин, мэткиит нылк'отытвак'эн. Нэнэк'ынэ ытри вилыткувинрэтыльын ытлён нынрывинрык'ин, к'оныры-ым ымы ытри чинит наркычыткок'энат. Лыгэн к'ынур айычгэнма а'каматростэ.
	Нэнэк'ынэ кытэк'эй мури нэгитэмык, ынк'о вэтгавын'огъэ. Чинит-ым Карпендер мурыгмил вэтгавык эгъюлеткыльин. Нэнэк' к'олентогъэ:
	— Вай игыр н'отк'эйына вэлыткок'ляволык гэчевъылён. Ынн'атал майн'ыгэчевъылён. Эгыръылё ыргин кэлы гъурэтлин. Ынанынпычьын ымыльорык ырык кэльэк. Ынк'эната вай мургин вэлыткок'ылявол колё коргычьатыркын. Ынкъам вай ытлён...
	Кэтэм ынкы Нэнэк' аркычатгъэ, увик а'рэк лывавнэн

С. 65

ынкъам нотаск'ыткынык вакъогъэ. Ынкъам ынн'ин вакъочга к'эйык'ын нывэтгавк'эн:
	— Ынк'эната ытлён тэгъен'ыркын, ин'к'ун э'птэ мури ынык рээн мынкоргычьатыркын.
	Нэнэк' рэлк'унн'ыгъи, лываквъэ ынкъам ынн'ин вакъочга к'эйык'ын вэтгавын'огъэ:
	— Ырык кэльэтэ н'ъочьыт винрэтыйгут нинэнтык'инэт. Ынк'эната мурык вэлыткок'ыляволя, мистер Карпендерына, ымыльэты нымным рык'эвивыркынин. Вай н'утку, ярак ранъав ы'лчыку гулювлинэт атлягкавкавыт, таак', чай, эмырак'кончерваповтымкын. Ынкъам о'птытъар шоколадтэ.
	Карпендерына рай ытлён рэк'ын винвэ ивнин, ынкъам Нэнэк' иквъи:
	— Ынкъам лымн'э ынкы гулювлин ыннэн челгъак'эмлыёчгын. Ынк'эн ымыльо торгынан к'авэёлк'ыл. Лыгэн ымыльо ы'лчыку льоё торгынан тан'аймэтын'! Карпендерына к'ырым ынк'эн ачын'о ныкэлинин. Игыр-ым китак'ун к'ылк'ырирыткутык!
	Нэнэнэт, н'эвыск'этти эвыр ынкы энарэрын'огъат, мынга ы'льыл наргыткон'н'огъан. Н'ан-ым ытри ныгытъэтк'инэт! К'ляволтъэм н'ынван'эгъат ынкъам рагтыгъат. Вачак' ымы к'утти майн'атк'ыляволтэ мурык рээн ы'льылык ныргыткук'инэт. Ыныкит вай ярак нэнэнэт ченувъиркыт — ынкы ымы ынанкоргычьын о'равэтльан рыгльольо рэнъэлгъэ.
	Ынн'атал ан'ъачгыргын рыгыткук мынга ы'льыл. Лым н'ан ынкы колё гъылетлин. Карпендерына-ым а'тав онмычыко улювыйгу к'эвийыръыт рыннинэт. Гымнан еп торымгок тымлен вагылгын. Ынн'атал нытъылк'ин рылгылгын, ы'лыткынык мутлымул нычелгыпэрак'эн, вачак' гым панэна ыннанмынга рымагтэты ныргыткуйгым.
	Ынанъыттъыёл к'утынэ н'инк'эе таак'атъол льунин. Ачгыта ынык энаерыльын ынпыначгын к'олентогъэ, энмэн ынан ы'ттъыёл ынк'эн таак'ъёчгын льунин. Маравчетын'огъат. Карпендер, Нэнэк' ынкъам вилыткувинрэтыльын чымчагты эймэквъэт, эмрэтэн'гитэн'э маравыльыт. Ынн'ин ытри нылк'отытвак'энат, нытлепк'инэт ынкъам аны нытэнн'ыткуръук'инэт.

С. 66

	Люур Памйы эймэквъи Карпендерына ынкъам аны ытръэттэгну кыплынэн ытлён. Ынн'ин кыплынэн, рыпэт вэлыткок'ылявол эвыр ынкы кыёлгыгъэ. Памйы-ым ынык к'ача нылк'отытвак'эн ынкъам нэнамн'ылёк'эн: «Ы'мто лым, рэтэнн'ыткугъэ? Лымн'э рэтэнн'ыткугъэ?»
	К'оныры эвыр ынкы Нэнэк'ынэ ынкъам вилыткувинрэтыльэ нэпиригъэн Памйы. Лымн'э о'птытъар к'ыляволтэ ырыкагты винрэтгъэт.   Вай-ым ытри нытаарон'к'энат вэлыткольэты ынкъам ы'твармачьэты. Рай ымыльорык ыргынан напэнрыгъан Памйы, нэкылтыгъэн, ярачыкогты нъэмэтын. Карпендер нэвинрэтын к'утык ынкъам э'птэ ралкогты нанатвын.
	Моргынан-ым мытыгтынат вылпат, мытыргын'н'он ы'льыл, ынкъам ымыльо льоо мыттэйвын'ын. Ытръэч вай энмэч тан'ванэван мэн'ин ынк'энагты ныкачьаравын.
	Н'эранъылён'эт мури Памъяйпы амн'ылка гатваморэ. Н'ырок'авык ы'лёк эн'эн'ыльын иквъи, энмэн Памйы гэтэнымчен'лин. «Ытлён к'ырым лым игыр н'анк'о ныпэлк'ынтэтын, — нивк'ин эн'эн'ыльын. — Ытлён кэльэтэ нэтэнымчен'ын, ванэван о'равэтльата». К'оныры вэнлыги ытлён ынн'от нивк'ин: «Ыныкит микынэ вэнлыги рэльунин Памйы, мачынан ытлён нагтаннэн лымэвыр чинит ыныкайпы ныгынтэвын. Вэтык'ун лыги к'ылгыркыниткы, ынн'э торгынан анвэтгаатка Памйы, ынн'э ытлён эвинрэткэ. Ыныкит мэн'ин алван' риты, ынк'эйына рананн'энайпаннэн кэлы».
	Н'ан микынэ валёмнэн вэлытковэнратыльэпы, нэнрэк'эвын ипэ Памйы. Аплёратвака тан'ымыльорак ынк'эн лыги нылгык'ин. К'ытлыги-ым вай ынн'от гатвален.
	Карпендер айылгаквъэ чинит ынан тымык Памйы. Найылгавк'эн, ин'к'ун нэрэйилюн'ын ытлён тумгэ. Ынан э'йн'эвнин эн'эн'ыльын. Эн'эн'ыльын иквъи: «Ынн'э эвнэнрэк'эвкэ моргынан Памйы. Мачынан Памйы чинит кэльэтэ ы'нтэнымчен'ын».
	Ыргынан ытлён накэттывагъан, орвыткынык нэтрилын ынкъам нотагты нъэмэтын. Ынкы напэлягъан кылтэты.
	Инъэ наёпатын ытлён. Ытри-ым нычимгъук'инэт, н'ан гынмыеп ытлён нэлк'ырирын, вачак' льук калвавын. К'эйвитык н'ан ныкитэ колё гэпин'этлин, мэчынкы тан'ыннэн'авын' ытлён.

С. 67

Аны о'тчой ыргынан нэргыткун ы'льыл, ымыльо ек'аеквэт нэнарэрынат — уйн'э. Ырык рээн ымы Карпендер гатвален чама Нэнэк' ынкъам вилыткувинрэтыльын. Люнльутэ нэнтыгъэн. Вэчьым алвавакан'ынвык энарэрыркыт. Н'ан-ым ныкэтагнэты ыргынан вакан'ын нантыяатын, мин'кыри к'ун ытри гъэк'этчетлинэт, эмнун'кы-ым ымы э'к'имлюкыльинэт нытымн'эвк'энат.
	Рагтыгъат. Лымн'э н'ирэк' ы'лён'эт а'тчагъат, ынк'о эн'эн'ыльын иквъи, энмэн кэльэтэ Памйы нэпиригъэн.
	Н'ырак'ав ныкитэ люур вай гымнан морык чоттагнык к'аврыткын тывалёмын. Тъурэвык, ынръам рай рэк'ъыттъэ гымнин мынгылгын рымылён'н'онэн. Тытэн'ытлепыткук — чоттагнык гъыттъыма Памйы нылк'отытвак'эн, эк'уликэ вайгот нынэнтык'ин.
	Аны янор гым колё гэчен'ыттэтигым; н'ан-ым ынкы еп гым кальагты нылымалявэгым. Памъяна-ым гым иниквъи:
	— Ынн'э гымыкы айылгавка, Мэмол. Морыкы к'ылк'ытги, к'иквын гымнин ытлыгын, энмэн гымнан ытлён н'утку тъатчаркын. Эченур янор к'ыгитэ, амыргынан ярак, лымэвыр лым мэн'ин ынкы. Рай Нэнэк'ынэ лымэвыр Карпендерына мэн'ин тан'ынн'эвын'.
	Эвыр ынкы, гым айылгавык тыпаагъак. Тынрэн'этын мурык ралкогты Памйы, тыныгъевын ытля, ынкъам моргынан ытлён омналга мытэнаръэгъан. Ынк'оры гымнан ынин ытлыгын тъэйн'эвын. Ыныкит ытлён етгъи, Памйы энмэч гэйылк'этлин.
	Ытлён мурык ярак тан'ымъылён'эт вагъэ. Кыеквъи, чаёкватгъэ ынкъам ымыльо морыкагты тывнэн. К'ытлыги Памйы ынык ы'ттъэ рыегтэленнин. Рай ытлён нотагты а'манма, ы'ттъын яален'к'ач ныръилемъетк'ин. Ынк'о эвыр ытлён нэйпэн ынкъам напэлян, ы'ттъэ гыткак унъэчичгыт пылёнэнат.      Н'ан-ым ынин гыткат ынкъам мынгыт унъэчичгэ гэнкылвэтлинэт. Н'ыронъылён'эт ытри амнон'ъеквэ гэлейвылинэт, ы'лрачыко выялянма натчык'энат, чинит увиквылгык номавк'энат. Вай-ым ынн'ин.
	Мытынавэръэпатын, мытынтак'ъавын, ынкъам ытлён О'мваамык гыргочагты, чавчывагты эквэтгъи. Ынкы ытлён ганымытвален,

С. 68

ныялгытк'эн чавчывак рээн, нык'орагынрэтк'эн. Ынкы ымы н'автын'гъэ.
	Вэнлыгъим Памйы чычатнымэты пэлк'ынтэтгъи, Карпендер-ым н'отк'оры гынтэквъи. Н'ан-ым ынн'ин гатвален! Игыр ы'твэрмэчьыт, эн'эн'ыльыт, амерыкальыт вилыткульыт, амыргынан ынпыначга лыги. Вай мурыгмил Памйы вальа.
	Вай-ым эгыттагнэты Памйы ягталытваркын. Ытлён Въэн'ык, ынпычьык эккэк рээн нымытваркын. Еп наройвык'эн ынпыначгын, н'анъым ытлён мынгыткэн н'ирэк' парол гивик ынпын' вальын. Гынан, Тывъар, эвыр элек н'энри ырыкы рэлк'ыты, пын'ылтэлыйгот к'ынтыгын. Моргынан еп кытур нэнакэтъоморэ ынк'эн тургивикин ныкирит.
* * *
	Мэмылына гитэнинэт Тывъар, Валентина Алексеевна ынкъам Кэйн'ын'э. Рэмыннун'э к'ынур тылянк'эргава рыннин Эпэн Чьэчен'ин льулк'ыл.
	— Пан'ъэвн'ытотык? — пынлёнэнат ынан. — Игыр-ым к'ыпутурэск'иквытык. Вэчьым вай гыткат ыргынанчинит залеты рэлк'ынн'ыркыт? К'эйвэ? Вынэ к'ылк'ытгытык, э'тки рай вэчьым а'ачека норъатчатык.

С. 69

О’равэтльэн вагыргын.
	Тылгыръуркын. Илгыльын ыльыл четлёчарэльо нъэлгъи, энмэч вай к'улимин'кы нувпэрак'эн нутэск'ын. Йъыйык' нылгинылилк'ин, номк'эн. Урэкиныкитэ киткинук'эй нывуск'эвк'ин, нычык'эвк'ин, нак'ам лыгипэтлек'эй нининик'ин кыткыттэркытэр. Н'ыроча, н'ырача к'ивык, лымэвыр н'эръамытлынча, тиркытир ратан'паа амэчатык. Ытръэч киткинук'эй рэтруркынин йъыпкиттэгын, ынк'оры нэмэ рагырголятыркын ынкъам гылк'ымчочьа рэнтылгэвн'ынин гынульын ы'льыл. Ратваркынэн'ыт инъыт, ы'лёт, вулк'ытвит, вачак' тэн'к'ырым ныкит нытваркынат — к'этын'отагнэты.

С. 70

	Ынн'атал-ым йык'к'ай-ым! Вай ынкы кыткытык чикинъэ еп нымным ныгъевк'ин. Тан'ванэван мэн'ин нырэйылк'энн'ын, к'ынур вай эмтынэквъэт ымльалян'эт. Аны вай чамъам рарычгытвагъа гынкэк'ылявол, ыныкит рай кэтэм нымнымык гыргоча понн'эрэн'агаляркыт майн'ыгачгамкын? Аны-ым мачыргынан галгат! Унпэн'эр нивк'ин, энмэн рай ынан энмэч рыркъайн'ан гавалёмлен! Вынэ к'ырым Унпэн'эр нъыръунтэтын — эвыр ынн'ин ивыркын, ынк'эн к'эглынангэт валёмнэн. К'элюк'-ым к'эйвэ ан'к'агыннэк кыткытык э'йн'эльылк'ыл. Вынэ вай тэнмавыльылк'ылтэ торрыркан'ыттынвэты, торъытвытконвэты.
	Ыльыл тылгыръуркын, вачак' урэтуквэн еп о'мрытваркын ан'к'ачормык. Урэльын, кээткульын. Имэурэмин'кыри ынкы чын'атгыргымкын. Амк'ынъычо ан'к'ата тыргуркынин туквэтъул, эйычгитэ гилытъулти мылеркынинэт ынкъам о'райгыск'эты рылыпляркынэнат. Вачак' ан'к'ачормэпы вантан'к'атагнэты еп чекыяа. Вэчьым вай мытлын'эн километртэ. Лымэвыр-ым ымы вай ыннанмытлын'эн.
	Кэтэм мимлычурмык токваткынык нывакъотвак'эн ивинильын Кэн'ъири. Ынык н'ыраткынык милгэр, ытлён нытлепыткук'ин ы'ттъыёлягты, нэнакытчынъёк'эн пиврэльын мэмыл. Ынин льулк'ыл ныкачьарпэрак'эн — ынык к'ача гэлыткынык энмэч н'ирэк' лявтылк'агнавъёт мэмылтэ. Ок     а'мын-ым. Кэн'ъири нинэпыткык'ин! А'мын ивкэ лым ныпиврэн мэмлыткынык ковлёкмэмыллявыт...
	Кэн'ъири гэмэтручевлин а'к'агнэйпы. Ынн'атал-ым к'элпэраркын тиркытир, нылгиныйыркъэв энаномавыркын! Омычьатыркын, тэн'ычьэтыркын — вынэ ынк'эн льалян'кэнагты мэмылкытчынъёгыргэты а'к'антэнмын': чьачан'анма чематгыргык к'ача кытчынъёк. Игыр-ым ымы вай а'нк'атгыргын рагтык.
	Нак'ам-ым вай вэчьым энмэч рагтыльылк'ыл. Бригадира амн'ыроотычьэты к'айъытвэты к'ытыйгут рыннин, рай ръэнут ынкы танкавн'ыёлк'ыл. Вэчьым рай игыр амн'ыроотычьэты нъалын'огъэ. Лымэвыр рай епэчгин?
	Ынн'атал-ым игыр Кэн'ъири гинъыгъевлин. Рыпэт ымы рай микынэ люнльутэ рыннин токвагты эквэтыльын. Ытлён чит нычимгъук'ин киткит ивиник, амн'ыроотычьэты нъалын'ок

С. 71

пэлк'ынтэтык. Ымы-ым мэчынкы к'онъачгынычьэты. К'эйъытвъэт к'ырымэн рыркы, чинит к'ырым нэлкыэн ан'к'агты. Мэчынкы ымы к'онъачгынычьэпы торымгок тэнкэвн'ык.
	Вынэ-ым чама эвэнэгыргын эк'ылпэ рыпаавык ныгтык'эн. Пытк'ылым ыныкит ынн'ин кынтатвак, к'ынур вай игыр. Кэн'ъири иа'м рай нывэтгычемгъок'эн, энмэн вэтык'ун ымы н'ырок'ав мэмыл ракытчынъёгнэн. Ынкы-ым ынан рарагтыгъа.
	Вачак' вай уйн'э н'ырок'ав мэмыл. А'мын-ым мэчынкы тан'ъатчан'. Кэн'ъири йыркыэнъаткынык нывакъотвак'эн, нолытвак'эн пэтыгэлытъолеты. Ынн'атал-ым кавэты вальын вакан'ын ынан льунин, ымы тан'ымъылён'эт тан'кытчынъён', тан'акамаграка. Ынк'эн-ым вай ивинильэ вэты кыляёлк'ыл: акамаграка, тэн'илюкэ вак.
	Вэчьым вай Кэн'ъиринэ йъарат ынк'эн нинэтэн'ыркылек'ии, ынн'ин нымэльэв, рыпэт к'ынвэр вай омтэрка йыркыкытыйга, к'ытлеайычгэанн'элёта, к'ытлечемгъогырга рэльатъё тъэраткон'н'огъэ. Ынин левыт мачвэткынэты эрэтгъи ынкъам ынк'эната ытлён кыеквъи.
	«А'мын-ым кита мырагтыгъак, — эмк'элелвынэ нивк'ин Кэн'ъири. — К'ымэл-ым вай н'утку тырэритчын'эквъэ, тырэйылк'этгъэ».
	Ынан нэнанчемгъонтэнмавк'эн, энмэн рай мин'кыри ынан ранрагтанн'ынэнат тымъёт мэмылтэ, мин'кыри ытлён эккэк'эе наяагнаан. Ымыльо ытри ынан лылетэ ралпынрыгнэнат — ыргынан ынк'энат нынчачальавк'энат. Вачак' вай н'эвъэн к'ырым нылылюэн, ымы-ым Кэн'ъири к'ырым. А'мын-ым ыныкит лымн'э ыннэн мэмыл нъыпиврэгъэн, ынкы вай ымыльэты ройыръын нъылылюгъэн, ымыльо ыннанмытлын'ыргарэ.
	Ыяа гынунык вытрэтгъи пароходн'ылгыл. «Какомэй, энмэч навигация торымгогъэ!» — чимгъугъи Кэн'ъири. Ынан чемгъон'н'онэн ынк'эн пароход, рай тъэр ы'лён'эт тылеркын, микынти ынкы тылеркыт, ръэкимитъыт нэнлеркынэт... Кэн'ъири эмк'элелвынэ лым кытэк'эй равакъотван'гъэ н'утку — нылгыл кэтэм ынык ранъав нъалтагнэты. Ынык рытэнмавыгъет ынк'эн чывипыт кэливытгыр рагалягъа. Ыныкит мыран'к'ачагты энликэ левыт тан'гэтан' пароходн'ылгыл рэнъэлгъэ, ынкы

С. 72

Кэн'ъири рарагтыгъа. Ыныкит ынкы вама рэпиврэгъэ н'ырок'ав мэмыл —нымэлк'ин, ыныкит к'ырым — мачынан-ым. Н'ирэк' мэмылтэ ынк'эн ымы мэчынкы.
	Ынн'ин чимгъуплыткук, Кэн'ъири йылк'этгъи. Игыр-ым ынин левыт мачвэткынэты люн'эрэтэ итгъи — мэрынрэ рэлпыткынэты атчьатгъэ. Рэтын' ынан льунин, энмэн рай гамэмылма ытлён нымъеквэ нылек'ин. О'птытъар к'ляволтэ ынан тыляма рырынгиивнинэт, ырык рээн ынпыначгын Мэмыл. Ынпыначга гитэнин ыннэн мэмыл, ынк'оры к'ол ынкъам иквъи: «Вай ынн'атал нинэпыткык'ин! К'ыгитэгыткы анык'ун ымыльо мэмылтэ левтык рыпыткэвнинэт, нак'ам лылет люн'ынпыткынтэвэ. Ынн'атал-ым нинэпыткигыт!» Кэн'ъири рэтыляма нырэмыннун'к'ин. Аны-ым анъяткогыргын к'онпы качьараквыргын, пытк'ылым Мэмылын анъяткогыргын. Мэмылына-ым к'онпы Кэн'ъири к'ытлек'ыляволё нинъэйн'эльэтк'ин. Омаканма нинъэйн'эльэтк'ин, рыпэт ымы ранмыгазетак. Игыр-ым вай анъяркынэн, тан'к'ыляволё лын'ыркынин. Вынэ к'эйвэ Мэмыл нипк'ин ынпыначгын!
	Кэн'ъиринэ мачэгыпатэты к'ол рай ръэнут тывын'онэн. Ынан пынлёнэнат, тъарычьэты нъэлгъи. «Чывипыт кэливытгыр амн'ыроотычьытагнэты», — иквъи счетовод Рочгын'а, Мэмылына к'ача к'отытвальын. «Вынэ эйъым мэквэтык, — иквъи Кэн'ъири. — Ярагты вай мъэмэтынэт мэмылтэ. Амн'ыроотычьэты гым бригадагты к'ытыльылк'ылигым».
	Вай ытлён энмэч ярак, ынан йылыркынин лылялгын мык'ыльык'аеты Коляк'айына. Ынк'энына-ым н'эранмынга пиринин лылялгын ынкъам йыкыргычыко ёнэн, рэлюмнин. Ылпылгын рыпэт лыгипээтгъи, лыгимэйн'этгъи, аны колёмэй. Рыпэт вай мэмыллылялгын ныравк'эргатк'эн, пытк'ы рай эргын' нынъэлк'ин. Вынэ ынк'эн к'ырымэн мэмыллылялгын, ынк'эн Мэмылын лылялгын. Ынпыначгын лыленк'увэквъи ынкъам вэчепэты иквъи: «Мэркычгыргэгыт! Нэмэ мэгчергыпы рэгынтэвн'ыркын? Бригадак нъатчаркынэгыт гыт-ым токвагты к'ытий?» Кэн'ъири нылгэн'ыркылятк'эн ынкъам рыпэт нинэнк'ивъевк'ин ынк'эната лылетэ, ытлён о'ралвагты нырэлин'к'ин, нак'ам вай нылвавк'эн. Ынан нэнарататлын'к'эн, энмэн вай


С. 73

мэчынкы к'ырым ныкимылтэтын бригадагты к'ытык, вачак’  н'от ымы татлын'ыткок нылвавк'эн.
	К'ынвэр-ым вай Мэмылын к'увавлылялгын амэчатгъэ. Кэн'ъири ан'к'ак, ы'твыткынык нъэлгъи. Тылечьын гэнынвилетлин, к'эйъытвъэт мэрынрэ айычгэткынык наркычыткок'эн...
	Ыныкит Кэн'ъири кыеквъи, ытлён чимгъугъи, энмэн рай, к'ынур ы'ттъыёл, ытлён лыгикытэк'эй гэйылк'этлин. Ынан лылетэ к'ырирнин пароходэн н'ылгыл, нак'ам рай люнльутэ рыннин. Эви вай Кэн'ъири ынн'ин урэльу гэйылк'этлин, рыпэт н'ан пароход галягъэ ынкъам н'ылгыл амэчатгъэ? Кэн'ъири к'утгъи, кавычьэты вэн'ыльэтгъи, рылгэ кагмаленэнат гытолгыт. Мэччык'эквъи вай, тиркытир энмэч ванэван гынмылкинэмил нытгытлягнан. Ытлён и'мпыгъи эмрэнкылвэнн'э мэмылтэ ынкъам люур вай лыгэлнин рэтын'кэн аркычыткогыргын. Ытлён пэтгатгъэ, о'рамнон'эты лыленгъи ынкъам рыпэт э'к'элин'этэ улвэквъи. Мэмылтэ рытрилнинэт.
	Ытлён н'ытатгэлыткынык ан'к'аеквэ нылек'ин. Ынык ы'ттъыёча нувпэрак'эн мимыл. Ыяа, а'к'айъон' чекыяа нывытрэтк'ин кэткульын туквэчурмын, нымным-ым энмэч тэн'эвытрыкыльин.
	Кэн'ъири гэлчормэты кытгынтатгъэ ынкъам аны колё ван'эйпыръогъэ. Ытлён к'ынур ратк'авъё гынник ныван'эйпыръок'эн, авэтгавка, амычвынатка, нымынгынэлёльатк'эн, ныкыячгыткольатк'эн. Ынк'оры-ым, ручевык, ытлён кыёлгыгъэ, вачак' панэна пилгук'улит ынык пэлгэпы нурвилетк'инэт.
	Кытэк'эй вак ынк'эн капчачаквыргын галягъэ. Кэн'ъири вакъогъэ ынкъам лыляпыткон'н'огъэ у'рэн'энри, мин'кы гатвален чит нымным. Нырэк'ын-ым игыр?
	Нак'ам вай тан'ылвавнэн ръэнут чимгъук. Ытръэч вай амъатчальылк'ыл. Рыягталяквыргын а'тчаёлк'ыл, роратван'ыльылк'ыл. Н'ирэк' мэмылтэ варкыт. Мынгыткэн н'ирэк' парол мъэмит — ынк'эн лымн'э рай мынгыткэн н'ирэк' парол мэмылтэ! Мэчынкы-ым ымы мынгыткэн. Вынэ-ым мычынкы роолк'ыл, нымкык'ин ы'лён'эт тантайн'атын': ытръэч к'ырым ынн'ин норатвагъан гилгил.
	Ии-к'ун-ым ытлён вэчьым к'ырым ныченувъин, ытлён

С. 74

ванэван ынк'энагты найылгавын. Вай-ым ипэ гилгил амк'ынъычо рэмк'ытвиркын, равылгавыркын гыгарын' рэнъэлыркын. Ынкъам ынк'эн тан'амк'ынъычо пытк'ы к'эврэн' ратваркын. К'ынвэр-ым рэтэн'тылгы, рэчимиръэтгъэ. Ыныкит Кэн'ъири еп ынк'эн атвака к'ырым ы'нынвантовын — Кэн'ъиринэ к'ырым лым титэ ныльунинэт нэнэнэт, н'эвъэн, тумгыт. Ыныкит ытлён к'ырым ы'нынъегтэлетын еп гилгил о'мрытвама, ытлён рараквачагъа. 	Кэн'ъиринэ гэлыткынык рылыплятъёттэ ивинильыт кэтъон'н'онэнат. Йынрын-ым, ван'к'ыттамэнн'ыльэн Гэмавъен экык, еп н'инк'эйк'эю вама ганлыплятлен. Вай-ым кылгынгэвэльо ытлён гатвален. Кэн'ъиринэ ынк'эн вагыргын нымэльэв лыги, ымы н'ан ынкы ытлён гэнарэрлен. Йынрын энмэч раквачальо нылгык'ин, вачак'-ым мынгыткэн ы'лёт галяк, н'инк'эй рагтыгъэ. Ытлён к'оленымгыпы ивинильэ нэрэтын, ыргынан нэльугъэн энмэч лыгиручевыльын ытлён гэлыткынык.
	Тэленъеп, энмэн рай, Мэмыл нэмык'эй гэнтэтлин. Ынк'эн тэленъеп гатвален. Кэн'ъири ынкы ымы рай еп у'рэткыльин. Мэмыл рай энмэн ыяагты ганлыплятлен, рочгык гэмнун'этлин, ытлён, энмэн рай о'птытъача ынкы гэтгивилин. Вэнлыги-ым ынк'о рагтыгъэ о'ратнымнымэты. Вай вэнлыги рагтыгъэ!
	Вай-ым ытри ымыльо льэлен'кы гэнтэтлинэт. Ынк'эн эгыткэнагты а'к'антэнмын'. Льэлен'кы гилгил нъомрык'эн, к'ынур уттъытвъэт. Ымыльэты йъилгын ынкаткынык тан'ытван', ымы н'ирэк'. К'ырым нытылгыгъэн. Кыткытык-ым... Вай-ым энмэн пытк'ын'анэнк'ач кыткытык                 О'мваам-эргыргыпы к'ол ивинильын ганлыплятлен. Лыгэн-ым лым люнльутэ нэнтыэн. Вэчьым гилгил ныппылюк'ин, пэтле тылгыгъи. Кыткытык-ым о'равэтльан ак'оратван' гэлыткынык: раномавн'ынэн тиркэ гилгил, нэрэнмылюйвын'ын эйычгитэ, ынкъам вай рэлгичимычимиръэтгъэ, к'ынур чак'арытъол чайкойн'ычыко.
	К'эн'ъири ынн'атал колё игыр ярак ратван'гъэ, столык к'ача, гылчайкойн'ык к'ача! Н'эранмынга пирик чайкойн'ыт, кэгрилти ромавык. Выйитин'ук омыльын, тан'ыткэльын к'эвъяч. Киткинук'эй титк'этэ пылык ынк'эн атлягыпан'ы... А'мын ивкэ вэлер ыннэн йыкыргыйыръык'ай!

С. 75

	Янор-ым вай Кэн'иръинэ льук, вай энмэн ытлён н'ытатгэлыткынык, ынан н'ан малчемгъогты нинэчичевк'ин ынин вагыргын. Игыр-ым чемгъома, кэтъоткома, ытлён пытк'ы тъэвын' нивк'ин: вынэ тъэркин мычвын ягталынвэты, вынэ лыгитъэркин мычвын. Ынан нэнакэтъок'энат нэнэнэт ынкъам эвыр ынкы ытлён нычимгъук'ин: «Вэчьым аны вай к'ырым лым титэ мыльунэт ытри». Ынкъам чемгъотвагты, ръэнут рымагтэты ратвагъа, ынан пыткы эргын' нинэчимгъук'ин ынк'эн въэгырго лынъё. Эвыр-ым вай ытлён ы'ттъыёл чит к'ынур гынник гъэк'элин'этлин, игыр-ым ытлён нылгэпыннытвак'эн, рыпэт вай чык'ык' лентагнэты ныргэлк'ин.
	Кэн'ъири мэрынрэ к'утгъи ынкъам эквэтгъи э'нъагты. Вынэ-ым лейвык мэрынрэ, ныпылмэръэв, вэтык'ун гытамо лынъёлк'ыл н'отк'эн гылытъул, ынк'эн ытръэчк'эв ягталвакан'ын. Кэн'ъири э'нъаткынык вакъогъэ ынкъам нэмэ чемгъотван'н'огъэ. Тиркытир энмэч гэлгичивтылетлин.
	Ынан нинэчимгъук'ин яран'ы, ройыръын. Н'эвъэн вэчьым энмэч пэгчин'этыркын. Лымэвыр-ым ванэван — Кэн'ъири нымкыче пытк'ы волк'ын' нырагтык'эн! Н'эвъэн мэчынкы мыгван'элтыльын: н'ырак' эккэт — эмн'ирэюну йытоёт. Ынпычьыт н'ырангэвэльыт, н'инычьыт-ым — н'ирэнгивильыт.
	Бригадак ымы гэкэвлинэт ыныкы амэгчераткэгты. Лымэвыр-ым бригадир ырыкайпы тагъэ ынкъам валёмнэн, энмэн Кэн'ъири еп чикинъэ рай мин'кыри гамэлгарма эквэтгъи. Бригадир, вэчьым, н'ынван'эгъэ, ынк'оры-ым рымагтэты эквэтгъи.
	Вай-ым ымы тан'гэмо микынэ, мин'кыри эквэтгъи Кэн'ъири! Вынэ еп ытлён ванэван ынылк'ырирын, ванэван мэн'ин ыныкагты ныпэгчин'этын. Вытку вэчьым инъэ ытлён наралк'ырэрын'он'ын. Вай валёмык ыныкит, энмэн ытлён ныкитэ лёнрагтыльын.
	Тиркытир йъыпкиттэгнык рыругъи. Ан'к'аткынык томгатгъэ мэчвиврэльэтыльын четлёк'эргыръэтк'ай, гэлгэлгыпы н'энри вакан'ынвэты, мин'кы тиркыкувлюк мимлык гэтруткулин. Вай эвычаковлёгтъол энмэч амэчатгъэ. Игыр-ым тан'ымыльэты амэчатгъэ, к'ынур чыпъэтгъи мэмлычыкогты. Вайн’ыгъэ

С. 76

четлёк'эргыръэтк'ай, мэчвуск'эквъи. Кэн'ъиринэ-ым вэнлыги лыги, еп чывипыт кэливытгыр агаляка, нэмэ тиркытир рагырголятын'огъа, нэмэ рантылгавын'огнэнат гилгилти. Тиркытир рининигъэ вай н'оонк'о, вай киткит мыран'к'ач тэркыравакан'ынвык.
* * *
	А'мын-ым Кэн'ъири н'эранъылён'эт ак'апыннытван' вальын. Ымы вай ыныкит ымы ръэнут люнтэн'ытвитэ итгъи, вай ак'акоргытван' айвэкэнак — вэнлыги мачынан. Вай лыгэн к'ун тэн'эгъюлеткыльин пыннытвак. Ымы ынан а'к'атвагырга, ынанамычвынаткэвагырга ытръэч тъэркинэк'эй пынныгыргын ынык к'элелвынык нэнантомгавк'эн — ымы ынк'эн кытэк'эй нытвак'эн. Пэнинэмил тан'ымыльо нытвак'эн, вачак' пынныгыргын тэн'уйн'э, гэткулин.
	К'утырык-ым вэчьоравэтльа ытлён вэчьым юргымтэк'у нэрэлгын'ын.    А'мын-ым к'эглынангэт ытри ынн'ин ривн'ыт. Этъым-ым вай тан'ын' нъытвагъан, ыныкит ытлён мэчынкы о'птытъар ы'лён'эт нъыпыннытвагъан?
	Инъэ гапылмыръолен, ынкъам ынк'энагты Кэн'ъири нымачкоргавк'эн: ынн'ин н'аргынэн вама гилгил к'ырым эк'ылпэ нытылгыркын.
	Пычьычьыгырга ытлён о'райгыск'эты нинэнлек'ин, ыяагты Лыгъоравэтльан'к'агты. Вачак'-ым тэн'ытлепык, эмнун' еп танльон'. Гытк'эргэвлетэлк'ай йъымил пэральык'ай. А'мын-ым Кэн'ъиринэ энарэрыльэты ынк'эн орагыргын мэчынкы. К'эйъытвэ ытри ринн'ыт. Гитэнэн' ыргынан ымы нэрэнлейвын'ын.
	Янор Кэн'ъиринэ чейвыткунин ымыльэты гилгил. Нылгинымэльэв гамгачын'атгыргык'ай гитэнин. Майн'ычын'атгыргыт уйн'э ытръэч вай тъэрк'эй мык'ыльык'эгти гилчурмык. Ныкитэ толтыгъэ ытръэч ыннэн рыркамэл мэйн'эльын гилытъул. Ынк'эн вай к'ликкин мынгытк'эн парол метрмэл урэльу нылек'ин.
	Гилгил нымэйын'к'ин, ынкаткынык яран'ы ымы тантайкын’. Ачгыта вэтгыры ынкаткынык о'птытъар кээт нэквыпэрак'энат, к'утти о'равэтльамэл иквэльыт, к'утти-ым маччевтын'. Ан'к'аеквэ

С. 77

манан’ нымкык’ин ынн’ин вальыт кээткульыт гилгилти, токвайпы к'ытыльыт.
	Кэн'ъиринэ гилгилык амгынонагты ривлынинэт ымыльо ынинэт кимиттъыт. Милгэр, н'ирэк' мэмылтэ, инъэн, кэн'унэн', ак'ын.
	Ынк'оры тэнуйгытвынинэт мэмылтэ, кан'ъэн'ытонэнат ынк'о кээгин'кы рытрилнинэт. Мэмылпонтата чаекватгъэ. К'эйвъэм вай йъальын рунин, вачак'-ым ынк'эната Кэн'ъири люн'ынпыннэвэ рыннин. Рынныт ынин нъомрык'энат, ынн'ин вальа рынна ымы унъэчичгын танралён'. Ытръэч вай унмык ачачакыльэн, вачак'-ым Кэн'ъири ынн'ин гэгытъэвлин рыпэт ымы вай лым н'ан ръэнут мэчынкы нъынчачальавнэн.
	Ынан лым рунин чык'ыльын, мачтъаёчачальын лылялгын, иквичигъи эмылк'эпы. Румэкэвнин ымыльэты этылгыкыльин ы'льыл ынкъам айвачын'к'ач агтачгык'ай тэйкынин. Ымы-ым вай ыныкит ръэк'эгниръугъэ, вэнлыги тиркытир атэркыкэн'к'ач ратва к'ырым нык'эвъячатыркын. Пыткылым н'ан ымыльэты тылгыльын ыльыл к'ырым нытымн'этэлегъан ан'к'агты, рэтили эмылк'эты ынкъам рэнымкэвн'ынин иквичимимыл. Вай ынк'эната чимгъутэйкэ лыгэкачьаравыльа Кэн'ъиринэ кэгрилйыръэ лымынк'оры нинэнумэкэвк'ин пэтыльын четлёчеръыпэральын ы'льыл, рэчтагнэты рыгырголявтагнэты ы'лагтачгык'ай.
	Нырэк'ын-ым игыр? Кэн'ъири э'нъаткынык вакъогъэ ынкъам а'лятвын'н'онэн милгэр. А'мын вай айвэ иа'м эмилгэрыткукэ итгъи? Вынэ вэнлыги к'ырым микынэ пэгчин'у нъылгынин. Аны-ым нымкык'ин ивиныльыт нымнымык гыролмакы нымилгэрыткук'инэт. Н'ан-ым мэмылк'агнавыткома ванэван мэн'ин нынкапчачавнэн. Игыр-ым а'мын иа'м пыннытвак, ин'к'ун вай айвэ люн'милгэрыткутэ итгъи. Ынк'эн вынэ энмэч а'к'анпалк'ынтавын'. Кэн'ъиринэ ымы рыпэт чинитувик тэнн'у лыгнин, ыныкит кэтъонэн ынин айвэкэн ван'эйпыръогыргын ынкъам к'ъоляръогыргын. К'этэв вай ытлён ымы микынэ люнльутэ рыннин.
	Вынэ-ым вай ыннаны, ыныкит ытлён нанъылк'ырэрын'огъан игыр, лымэвыр эргатык? Ытръэч вай мачоран' ран'к'альатгъа. Тэкичгын варкын, иквичимимыл варкын, гилгил-ым

С. 78

вэчьым ымы н'эръамытлын'эн ы'лён'эт к'ырым нырэк'ын. Вай-ым вэлер мыгпынлыльо ратва рагтык Кэн'ъири.
	Игыр-ым вай ытлён энмэч налк'ырэргын'огъан ынкъам вай ынк'эната а'к'акапчачатын'. Юрэк'-ым вай ванэван ы'нылк'ырирын?! Анъым вай ынанъыттъыёл н'эвъэн кытгынтатгъэ Вамчена, колхозык председателеты. Юрэк' вай Вамче ръэнк'эты тын'ивык о'равэтльат энаерынвы? «Ръэнут? — рамн'ылёгъа ытлён. — Раквачагъэ гынин Кэн'ъири? Вай ан'к'агты рылыпляннэн? А'мын-ым вынэ мачынан. Гыт вай ыныккэ мыркон' ранымытва, ымы-ым мури. Аны рак'ылк'ыл ынк'эн к'ытлек'лявол. Вай к'ырым ынык курэ тан'ъоравэтльат мынкимэвынэт, гыаратынвы к'ырым мынн'ивынэт. Ымы вай к'эйъытвъэт к'ырым ынн'ин гыгэрэквэтык мынъяагъан. Еп ан'к'ы мыкгилыльын, вай гилгиле ы'твъэт нэрэнчимэвн'ын, тырэрэк'ы-ым ынк'оры? Вынэ игыр гымнан о'равэтльат н'утку, колхозык яаёлк'ылтэ».
	Ыныкит-ым правлениякэн член, ынпыначгын Мэмыл ынкы Вамчена ратвагъа, ытлён нэмык'эй риквъэ: «Гымнан, — ривы ытлён, — тан'ванэван Кэн'ъири мычвыно мылгын. А'к'аоравэтльан ытлён. Ныкалготкэк'эн, нык'ытлик'ин. Аны н'ан нуръэв моргынан мытынван'элтавын? Ымы вай нинъэйн'эльэнмури, ымы вай нинэпчен'имури, бригадайпы к'олебригадагты нинэнлемури. К'ынвэр-ым вай малкувчемгъоквъэ, к'элелвынэ валёмгъэ, мачмэгчератын'огъэ. Кытэк'эй-ым вак нэмэ нык'ытлетвак'эн. Аны чинит ытлён энарач, ин'к'ун н'ытэннин. Мачынан игыр чинит ныравантон'ын, ыныкит мэчынкы ратвагъа».
	Кэн'ъири нытэнн'ыткук'ин а'лятвыма милгэр: вынэ аны чик'к'ырым ымы титэ ынн'ин нивынэт Вамче ытри Мэмыл. Вамче, вэчьым, чинит энарэрыск'эквъэ. Ымы вай Мэмыл нъэквэтгъэн, ытръэч рай вэчьым ынпыначгын люн'ынлейвэ нэнтыгъэн. А'мын-ым рай энмэч тэлен' ытлён налк'ырэрын'огъан. Ынк'эн мэтиву а'к'алгын'.
	Вачак вэнлыги мэчэкэвкитыркын вэтгава, эмк'элелвынэ ынан рывэтгаватыйго рытъёта ынык нымтумгэ. Мин'кыри к'утти вай ынк'энат вэтгавыт мачк'эглынангэнат, ытлён к'эглынангэт

С. 79

нымкыче к'ытлик курэ гъэйн'эчьивылин, тымн'экалготкэк курэ, тэгмигчирэтык эгъюлкик курэ. Ынан ымы лыги, ынк'эн к'эглынангэт.
	Вай-ым к'эглынангэт, мэн'ин ипэ ытлён? Мин'кыри ынан винрэтыркынин колхоз? Ытлён нинэпыткык'ин, вачак' ин'к'ун тэн'гыннин'н'ыттыльу итык, ынк'эн епэчгин тъэркин. Вай лымн'э ытлён айылгыкыльо, аройвыльо, тъивыльу итыльылк'ыл. Вай мэлгарыткок' ръаченма, ытлён ванэван Онпан'аргыпы, ванэван Рэнтывъейпы ныпэлятын. Эвыр-ым ныпэлятк'эн ытръэч лыгикиткинук'эй. Унпэн'эр-ым ытри Ринтувйи — эргыпатыльыт гыннин'н'ыттыльыт, ытри мынгытча мыкын' к'онпы ынык нытэйн'этк'инэт. Ыргин портреттэ к'онпы Доска почётык ныймэтвак'энат. Вай вэчьым ырык варкын рай ръэнут, уйн'ыльин Кэн'ъиринэ.
	Кэн'ъири тамэнн'ымынгыльын. К'ол рыннин вай н'эвъэнык ытлыгэты рай ынн'ин вальын тан'оргоор тэйкынин, рыпэт вай ымнымным гэвэннэтлин. Нак'ам ыныкит Вамчена ынн'ин вальын оргоор к'орагынрэтбригадагты тэйкыйгу рыннин, Кэн'ъиринэ чит тайкын'н'онэн, вачак' вай пылыткук лывавнэн. Лыгэн эгыттагнаты еп эплыткукэ.
	Ынн'атал-ым нымкыче ытлён колхозмэгчергыпы к'ытличьэтыльын нъэйн'эльэтк'ин! К'ол нитк'ин ытлён гамэлгарма амнон'эты нычейвыткук'ин. Лымэвыр ынанван'элтанма люур рай к'оленымэты нэквэтк'ин, ыныкит н'энку нымык вэлыткорак турръэнутэт нэнавалёмк'энат. К'ол-ым нитк'ин полярный станциягты нэквэтк'ин, фельдшерык рээн эмрэчьумэткун'э.
	А'мын аны лым ынк'энат чьумэт!
	Колхозык «Эргыръон» Кэн'ъири ынантан'ычьын чьумэткульын. Ытлён рыпэт ымы районк'ръачетынвык ы'ттъыютльэк рээн гатвален. Въэн'эты округык к'ръачетынвэты гэнн'ивылин.
	Вачак' вай ынк'эн мачымыльорык колхозыльа ванэван ы'нтэнчимгъун, пытк'ылым правленияльа.
	К'эйвитык-ым Въэн'ык Кэн'ъири гъак'атвален, к'ымэк ынанъяачычьо гатвален. Ынкы гэрмэлтэтлин рыюльын Айгынто. Ынан Кэн'ъири акватын'ок гивлин: «Гыт вай Кэн'ъирий нымэльэв нъычьумэткуркын, ытръэч н'от этъым теория

С. 80

тан'гэмо гынан. Вынэ вай гынан тэгнымэльэв теория вэтык'ун рагъёлянн'ыёлк'ыл».
	Ытръэч-ым вай Кэн'ъири к'онпы нылвавк'эн «тэгнымэльэв» рэк'ык.
	Ы'мто-ым мин'кыри нинэвинрэтк'ин ынан ройыръын? Н'ан Тъэюн'энэ ынык н'ирэче мыкын' мэгчеръылёт нэнаяак'энат. Вай амынан ынан ройыръын нинэнтэйн'этк'ин. Тъэюн'э ван'этамэнн'ырак гыюлычьу ван'эльо нылгык'ин: ынык тан'ын' ытръэч амынан ынпын'эвк'эй Рултын'э ныван'эк'эн.
	Кэн'ъирин чимгъут нымыркъув Тъаён'ана тылигъэт, нананагты ынкъам нанпаавын чинитувик э'йн'эльэтык. Кэн'ъиринэ к'оргэты нинэчимгъук'ин н'эвъэн, к'ынур вай ванэван ынпын'эвк'эе Рултын'энэ, ипэ-ым ынан рыгъюлевнин ытлён к'аёвналгэръык калеван'эк.
	Аны колё качьарчемгъогты Кэн'ъиринэ кэтъоркынэнат ынин алымъоратыльык'агтэ. Н'ирэк' алымъоратыльыт! — вынэ ванэван тымн'ъоравэтльан ынн'ин ныкынтатвагъан. К'эйвитык-ым вай ынк'эн лыгэн тымн'ынн'эн вагъэ, ынан чинит ынкъам ытри Тъэюн'э унмык к'ырым коргычьатыльылк'ылтэ. Вынъэм вай вэнлыги, ыныкит н'ирэк'эв алымъорат у'рэтгъи — ынк'эн рыпэт ымы газетык гэкэлилин. Рыпэт ымы Тъэюн'э кымэн'атрайпы йъилгын'ит доктора ванэван ы'нытрилын, н'инк'эгти к'онпы ныгйипк'инэт, ин'к'ун-ым энмэн ытри эвнинэнк'итэткэ тыляма нитынэт. Ынк'оры-ым яралк'оттыратыльын пароход пыкирык, к'ол оттыран Кан'ъэрэна нэйылгъэн. Вай ынк'эн рыпэт янра окрисполкома гатвылен. Ынкы-ым н'ан еп ымыльэты нымным лыгэральын, ытръэч мытлын'эн ройыръыт оттырагты ялгытгъат. Ымы вай Кэн'ъири ган'ыранаройвын'энк'айма оттыральо нъэлгъи.
	Рэк'ыркыт-ым рай игыр н'инк'эйк'эгти? Ынпычьыт — Эйгыльын ынкъам О'мрылк'от чичевыркыт — рай ыргин ытлыгын а'к'атвагъэ, мин'кыри к'ун ыргынан пыннытвальын ытля нэльуркын. Ымы-ым вай н'инчьэт нэмык'эй чичевыркыт — вай-ым ытри энмэч н'ырок'авыркыт гивиркыт. К'ол Коля, н'ирэк'эв-ым Саша. Вай-ым Тъэюн'энэ ытри руссильымил рэрэтэнынныгн'ынинэт, мин'кыри к'ун ырыкы гыйипыткульыт

С. 81

докторыт ынн'ин нъэйн'эвк'инэт. К'ол доктор Николай Петровичыно нъэйн'эвк'ин, н'ирэк'эв-ым — эрым-доктор — Александра Ивановнано.
	К'эн'ъири люн'ъэнк'этэ ынк'энагты итгъи. Мачынан н'инк'эгти Николайыно ынкъам Александро нитынэт. Игыр-ым вай ынан тэн'вытку чимгъунин: ыныкит вай н'инк'эгти руссинынныльыт, н'ан ытри мэйн'этык лым отчество вальылк'ыл. К'эйвэ? Рэмэйн'энн'ыт, рэкэлиткуплыткун'ыт, институтэты рэкэлиткуск'ивн'ыт. Кэн'ъири тэгъен'ыркын, ин'к'ун ымы ынин нэнэнэт вэтык'ун институтык ныкэлиткунэт. Н'ан Атыкын экык рыпэт Ленинградык нырэгъюченн'ык'ин... Рэпкирн'ыт Кэн'ъирин эккэт Ленинградык, ынкы ыргин нынныт к'ильык книгак нэрэкэлин'ынэт.      Ынн'ин-ым вай нэкэлигъэн Кэн'ъири, Въэн'ык к'ыръачетынвы пыкирык. Ытръэч н'от ыныкайпы эмнынин нэкэлин вай-ым мурык Лыгъоравэтльанотак гамгао'равэтльак ытръэч ыннэн нынны. Ленинградык-ым алван', вэчьым н'от ымы ырык отчество ратомгатгъа. Мин'кыръим ынк'эн ратвагъа? Николай Кэн'ъиривич? Какомэй! Александр Кэн'ъиривич? Ымы вай эты ынпычьыт эккэт Кэн'ъиривичыно ринн'ыт? Гок, амын аны вай!
	Ынн'ин чимгъульэтык Кэн'ъири ынн'ин коргытван'н'огъэ, рыпэт ымы вай гэлыткынык ытлён тан'элёльатын'! Ынан тан'алван' энэчгытэты пэран'н'ольын чинитнынны, отчествоно нъэтльэн, тэнн'у нинэлгык'ин. А'мын ивкэ ынк'эн ымыльо Тъаён'ана тывык! Ытлён эмтэнн'ыткутэ рыпэт нъаткыёлгыгъан!.. Николай Кэн'ъиривич! А'мын аны ивкэ вэлер мэн'ин рывэтгаватык...
	Ыныкит-ым Коляк'айына к'ырым лым титэ ынин ытлыгын ныльунин? Рэмэйн'эты, нэривн'ын ытлён, энмэн Кэн'ъири к'ытлео'равэтльано гатвален, ак'ао'равэтльано... Аны нымкъэв ытлён наратвэвын'ын! Пытк'ылым въэтвальын...
	Тан'ванэван игыр Кэн'ъири найылгавын — ынк'эн ынан а'тавынан чимгъунин, чинитувик амратаагн'а. Иа'м рай ытлён ынн'от нычимгъук'ин: вай лыгипэтлек'эй ан'к'аткынык тылечьык'эйъытвъэт рэвытрэтгъэ. Ытръэч вай гытгытэ а'тчаёлк'ыл. Игыр-ым виин нэнэк'эгти танчемгъон'.

С. 82

	Эвыр-ым вай ыныкит титэ рай ытри Ленинградык рэкэлиткун'ыт,     вай-ым вэчьым ырык ымы фамилият вальылк'ылтэ? Ынк'эната чимгъутэ Кэн'ъири рыпэт рыръэчевнин? Ынк'эн вай ынан тан'ванэван титэ нычимгъунин. Вай-ым н'ан Степан, калеткоракэн мигчитльэн, Степан Андреевич Кабицкий. Этъым н'ан ынин ытлыгин нынны Андрей. Иа'м-ым «ынръам Кабицкий?» Вынэ ынк'эн вэты лыги рытчыёлк'ыл, пынлёёлк'ыл Степангыпы. Опопы-ым фельдшер пынлёк, Алексей Вадимыч. Вэчьым рай фамилият амалван' вальыт танчемгъотайкын' чинит, лыгэн к'ынур н'ан нынныт. А'мын-ым ынкы эвыр н'энк'аеты тан'пэрафамилият танчемгъотайкын'. Н'ырак' тан'пэрафамилият...
	Кэн'ъири нъэнк'этк'ин ынн'ин агагчавка танчемгъотвак, вачак' вай ытлён к'утыльылк'ыл, аймэтъёлк'ыл кэн'унэн' ынкъам гакан'онагма гэлчьомыткынэты к'ытыльылк'ыл. Ынык гилгилык к'ача нылек'ин майн'ыпэтыгэлтъолычгын. Ыныкит ынк'эн Кэн'ъиринэ гилгилык риттилгъэ, аны а'ткэвма ратвагъа. Иттилык ынин гилгил мэчынкы танчематын'. Кэн'ъири гилчурмык к'отытвальылк'ыл эмрупэнн'э пэтыгэлытъолычгэпы кэн'унэн'этэ.
	Вытку пэтыгэлытъолычгын тэн'эймэвык танльон' лыгийъэчычельын гэлгэлеты. Кэн'ъиринэ рыманан'авнэнат гыткат ынкъам кэн'унэн' о'раймавтыляльэты пэтыгэлытъолеты рулвынин. Ынръам вай кэн'унэн' итъунтэтгъи ынкъам упэтыльылк'ыл Кэн'ъири гэлыткынэты пэк'эттатгъэ. Эвыр ынкы ынан эттэлпэкыл валёмнэн.
	Кэн'ъири к'утыск'ычетгъи ынкъам гыролмакы лылепгъи. А'мын вай к'эйвэ: гилгил н'эранчывэгты чимэтгъи. Н'оонко чывэптыткынык — милгэр, и'нъэн, ак'ын. Кэн'ъиринэ пин'кунин чын'атгыргын, пэк'эттатгъэ, к'утгъи, пирининэт чын'атъёт, вачак' о'рапалк'ынтатэты пин'кук энмэч айылгавыркын. Нак'ам рай н'оонко мэмылтэ ынкъам кэн'унэн'. Н'ан-ым ынк'эн гилчывипыт малмайын'кы. Вачак' чын'атгыргын тан'к'онпы кывавыркын; айылгыгыргын увмимыл игыр Кэн'ъиринэ ранъав. Ытлён вай к'ырым ымы гынмыл нъэпин'кугъэн, ыныкит нъэтэн'гитэнин ынк'эн евэк'эты вальын чын'атгыргын. К'эйвитык

С. 83

ымы вай гынмыл еп унмык аркывкыльэн. К'этэв вай эгитэкэ, капчачавма пин'кунин.
	Кэн'ъиринэ эк'ылпэ рырыткунин а'нэлгын ынкъам лыгэн тымн'энэнтынэн. Эвыр ынкы эрвыпылвынтыванныт к'олегэлчывэптыкаак ванныпгъат. А'нэлгын аны колё и'вэтгъи, рыпэт нывэнивыргыргэтк'ин.
	Ыныкит-ым вай рэлпъигъэ — рараквачагъа ынкы Кэн'ъири. А'ныка лыгэн к'ун вай тан'ъак'арак'ын'. А'ныка ымы милгэр рак'ылк'ыл: тымык мэмыл а'к'агтон'.
	И'вэтыльын а'нэлгын рыпэт вай кагрэлчыкогты ныргэлк'ин. Амкытъымата Кэн'ъири гапэлгыкыкватлен, ымыльэты ынин увик нывиврэльэтк'ин. А'мын-ым вай... Увивлилил кувавык паагъэ, гилгил нывилгъи... А'мын вай к'эйвэ! Вай кытэк'эй нывэлытвагъэ, к'ынур вай чемгъотвагъэ, ынк'ъом мэрынрэк'эй аймавтылян'н'огъэ. А'нэлгын кэгрилык рыгэлык паагъэ, выръэтгъи.
	Ыныкит чын'атгыргын гилгилвытгыркин чьувэквъи, Кэн'ъиринэ пин'кунин. Гитэнинэт мэмылаймакыт, гэлыткынэты ринтынин и'нъэн ынкъам вай рочавэты ынкаткынык вакъогъэ. Кыкватъела рымылюнинэт кыкватвамылкат, о'рэквэчемэмлемылк'ык'аеты тылигъи ынкъам вай тэн'вытку игыр льунин: гилгил кэтэм ынкы рай вакан'ынвык гачын'атлен. Мычвыно лынъё имылк'ык'эй уйн'э, мимыл ан'к'агты гэпыльыльэтлин, мэткиит ромакавъё ы'льыл нэмык'эй ан'к'агты гэрэтлин.
	Лыгэн вай гамгакытыльэпы лыгэн ымнотак вальэпы, лыгэн вай тан'ымыльойпы, рэк'ык тан'опатын' о'равэтльэн гыткалгын, Кэн'ъиринэ ытръэч ныппылюк'ин гилгилк'эй гапэлятлен. Ныппылюк'ин гилгилк'эй — н'ирэче гынмылкинэк яаёк мык'ын' вальын. Чамъам вай ымы н'ирэче а'к'агнэы'лён'эт ратвагъа.
	Ынкъам вай тэн'уйн'э ымы ыннэн йитйитк'эй иквичимимыл.
* * *
	Н'ыроча киквъи энмэч Кэн'ъири Лыгъоравэтльан'к'аеквэ тылек. Нутэнут энмэч тан'ванэван нывытрэтгъэн. К'ол нинэнтык'инэт эвлыгэлычгыт, йъыпкиттэгнык вытрэтыльыт, эмнун'у

С. 84

нинэлгык'инэт, нак'ам пэтле нычичевк'ин: ынк'энат гилгилти, к'ынур чинит ытлён — арман'к'апычьычьыгырга нинэнлек'инэт.
	Гынмылкинэк йъыйык' эргын' нытвак'эн. Вынъэм ынк'эн гэлгэлеты э'тки. «Вынэ вай мыялгытык, — вэтгычемгъогъэ Кэн'ъири. — Аны рай эк'ылпэ н'ан».
	Ытлён вэтгычемгъогъэ вэтык'ун лыгэн кавэты вак ялгыгык о'мрыгэлыткынэты. Игыр-ым вай ытлён гэмэчыгъюлетлин. Нак'ам вай тэнанъымн'ычвынавэты инъын'ит ынык к'ачата ымы ыннэн танъялгытъёно итыльылк'ыл гилгил лён'галята итгъи.
	Кэн'ъири а'нк'авк'амэтвагъэ: вачак' эвыр ынкы к'ылгилюгъи: э'нк'эвык ытлён пытк'ы майын'кы егрын'н'огъэ.
	К'ол рыннин ынан валёмнэн ыяакэн рыркъайн'ан. К'эглынангэт нивк'ин Унпэн'эр, — эмк'элелвынэ иквъи Кэн'ъири. — Энмэч рай ван'к'ытыльычгыт э'йн'эркыт. Аны вай мин'кыри ытри Унпэн'эрынэ ынанъыттъыёл валёмыркынэнат? Амк'ынкыткытръок ынан ынанъыттъыёл валёмыркынэнат! Ынк'эната ыргин бригада ынанъыттъыёл ы'твытконвы нытэнмавын'ок'эн’.
	Кэн'ъиринэ нэмэ чычетным чемгъон'н'онэн, вачак'-ым игыр ынан пыннын' айвэ инъыкинэк. Ытлён энмэч ягталгыргэты ванэван нытагмычвынатын. Нэмэ вай ынин а'к'аэргыпатгыргын кэтъонэн ынкъам ынк'эната ынин айвэкэн мычвынатгыргыт малалымалко рытчынинэт. К'эйвъэм эты рай нэрэлк'ырирн'ын, ытръэч-ым аны н'ан мин'кыри нэрэлк'ырирн'ын. Ыныкит-ым рай Унпэн'эр, Ринтувйи, лымэвыр чинит Вамче нъэнтэннинэт, вынэ вай алван' ытри нэнъылк'ырирынэт. К'ырым ыннэн к'эйъытвъэт нэнъынн'ивыгъэн — лыгэн ипэ тан'ымыльо к'эйъытвыт, тан'ымыльо лыгъитвыт, колхозык вальыт.
	Тэн'вытку н'ытаттагнэпы Кэн'ъири колё эмн'олын'огъэ. А'мын-ым ымъягталн'эт ытлён вэчьым тэн'вытку эмн'олыркын.
	Амгынотъылёгты мэлк'ылигмил метырмэл урэльу ынык гэлеты мэйн'ыгилгил эймэквъи. Ынкы гыролмакы чимыгилымкын. Кэн'ъиринэ а'нымнэн ынкъам вай ынн'ин э'лемк'утэтгъи ынкы гилгилык. Нак'ам вай тантымлык н'энри лываквъэ: чимыгиле, рилк'ывытрыгиле нинэнкимэвк'ин. Тан'ылваквъэ ынкы галяк Кэн'ъири, ынн'э вай кэн'унэн'этэ нэнаранманан'авн'ык'энат

С. 85

гилытъулымкыт, вачак' нэнатан'ылвавк'энат. Эчги вай к'ол гилытъул алва нэнанлек'эн — ынкы пууръу к'ол нынъэлк'ин.
	Вачак' Кэн'ъири нылгэраялгынн'ык'эн: рай ынкы майн'ыгэлгэлыткынык к'улимин'кы ы'льыл нытвак'эн, ыльыл-ым — ынк'эн иквичимимыл! Вынъэм ынк'энагты Кэн'ъири игыр колё нытэгъен'к'ин. Игыр ынан ванэван нычимгъунин: энмэн вай пэтле ынин гилк'эй э'к'эгнитэ рэнылгэнн'ынин ынкъам ынк'эната ытлён вэты о'мрыгэлыткынэты ялгытыльылк'ыл.
	Н'энкъум чимыгиллыку нывытрэтк'инэт мэчмэйн'ыгилгилти тутымк'эткук танъяан' вальыт. Кэн'ъири вэтгычемгъогъэ ынкаеквэ и'рык. К'эйвитык ынк'эн айылгыгыргын, ытръэч-ым лым мин'кыри итык?
Ынан ринтынин майн'ыгэлыткынэты и'нъэн. Милгэр эмтэйпынэн, а'нэлгын ричитык о'мрынкылваннэн: «Мэмылтэ виин н'утку ныпэлятынат, — эмк'элелвынэ иквъи ытлён. — Ынан н'оонк'о тыръанымн'ынат».
	О'птытъача кэн'унэн'этэ таан'ыплыткок чымчекин гилытъул, Кэн'ъири ынкаткынэты пин'кугъи. Ынк'ъом н'эрак'авыткынэты, н'ырок'авыткынэты. Ынръам вай энмэч лыгэймэвык, ытлён итъунтэтгъи, н'ырэпгъи. Гилгил аркычатыск'ычатгъэ ынкъам Кэн'ъири мэмлеты ралегъэ.
	Аны колё ытлён камаграръон'н'огъэ мыкгилытъулыльык мимлычыку. Лыгэнитык ытлён гилгилык ныринэнрэнн'ык'ин. Милгэрэ ынкъам итк'ыевэвиръэ ытлён к'ынур вай нырэкитчен'к'ин. О'птытъача ытлён чыпъэтгъи. К'унэче ытлён горалвавлен чыпъынток, малк'онпы гэргэвэтлин. Вэнлыги вачак' ытлён чыпъынтогъэ, чин'к'ъэтывэйвынин чымйытъэюмимыл ынкъам нэмэ аны камаграръон'н'огъэ нылгинытъивъэв, мачанн'энайпэты, ытръаттагнэты. К'ынур-ым вай ынкы раквачагыргын иинэнтэйкэвэтк'ин.
	Ричитык рыкылватытвальын а'нъэлгын люур вай рыйинин. Ынан энмэч гантыяатлен ынк'эн ынкъам чит янот рытрилнин, ин'к'ун ынкы эвнэръэчумкэткэ нитгъэн. Ынкъам вай вытку ынкы чичевнин — а'нэлга ытлён тан'ынвантон'атын'. Ныйык'ъэв ынан тэн'ойвын'н'онэн а'нэлгын; эмк'ынтин'уткук ытлён майн'ыгэлгэлеты нэймэвк'ин. Нэмэ ытлён анн'атгъэ,

С. 86

вачак' ымы ынкы рыннынтымлявэты вэнлыги нинэтин'ук'ин а'нэлгын мынгыт гилгилык энанраттагнэты.
	К'ынвэр вай ытлён ровтыгъэ, этчывъентогты гэлыткынык апак'атлыткогъэ. Э'нчыкойпы, йыкыргычыкойпы, вэлёчыкойпы пыльыльатын'огъэ мимыл. Нылгипыгтык'ин левыт, пытк'ылым этэнмын. Льулк'ыл ынкъам мынгыт гилытъуле гэтэрэтъюулинэт, к'утти таратгыргыт нымутлытъык'инэт.
	Этчывъентоплыткок, Кэн'ъири киткит элвэтин'этгъи ынкъам пылёйвын'н'онэн о'мратыльын ы'льыл.
	Ынк'оры ытлён вытрынтэтгъи киткит амрапан'ъэвн'ытон'а, вачак' итк'ыевыльын, итк'ыевэвиръыльын лыгэк'эвъян'н'огъэ, рыпэт мэчынкы к'утгъи ынкъам кэттывагъэ.
	К'эвъян'н'огылгын гъивэтлин, нылелелпэрак'эн. Кэн'ъиринэ увик ы'льыле малейвынэн ынкъам эвыр ынкы омаквъэ. Ынк'оры ынан о'мрыванныпыльын гилгилык ак'ын йыннин ынкъам мэйн'ыкээк вытгыр йымэнэн. Итк'ыевитчевиръэ рывыръэвнин а'нэлгын.
	Кэн'ъиринэ к'ырэрын'онэн кэн'унэн' ынкъам льунин ынк'эн чемыгэлыткынык, мэйн'ыгилык гыролмакы вальын — вэчьым вай пэк'эттанма рэрэннин. Кэн'унэн' чымче — Кэн'ъиринэ эйминнин ынкъам кэн'унэн'этэ ульивнин а'нэлгын, йымэёлго рытчыё. А'мын ивкэ ынк'эн микынэ нъэльунин! Аны лыгитэнтэйкынин ымыльо ынк'эн.
	Вытку вай игыр Кэн'ъиринэ к'олегэлыткынык пэлятыльыт мэмыльаймакыт кэтъонэнат.
	Ынан вай чит рывэрэвын'онэнат йымэтвальыт а'нэлгыткынык эвиръыт, вачак'-ым вай эвыр ынкы льунин — тан'ъак'ъаныпын' игыр ытри: эйычгитэ гэниичгэвлин ынин гынмылкин гилгил — игыр чекыяа нылек'ин.
	Ынк'энатъам вэнлыги люн'ынпыннэвэ рыннин Кэн'ъири. Ыныкит варкыт мъэмит — тэйн'эт ратвагъа. Гынмыл вай ынан о'птытъача чымче пиврэльыт мэмылтэ нинэльук'инэт. Ытръэч вай ынан ванэван нырэмилгэрн'ынинэт, мин'кыри к'ун ынык к'ача н'ирэк' мэмыльаймакыт нытвак'энат.
	Э'нъаткынык кымляк'атэты вакъотвама, Кэн'ъиринэ тагмаленэн милгэр. Тиркэ нэнаномычьавк'эн ытлён, ыныкит-ым

С. 87

йъык намэчатк'эн, эвыр ыныкы нык'эвъян'н'окэн. Кэн'ъири аны вай ынн'ин ныкамаграръон'н'ок'эн, рыпэт вай ынин камаграгыргыт мин'кы гимнастика—учебникык а'к'альон'.
	Ан'к'акытыйга ынкъам э'к'эгнитэ мэчэк'ылпэ нанкыквавынат эвиръыт. Кэргыпыплыткок, Кэн'ъири гэлчормэты кытчынъёск'эквъэ.
	Игыр-ым аны тан'ванэван ытлён к'онпыгмэл эчимгъукыльу, талгъэн'ыльо Кэн'ъирину ныпэрагъан! Эвиръын ынин гэнчимиръэвлин, гэнкымъукэвлин. Льулк'ыл гэмэчк'упк'этлин, гэтэрэтъюулин, гэнъээтлин. Вынъэм ванэван ынин ампэрагыргын ынкы алван' нынъэлгъэн — ымы вай ытлён чинит малалван' гэнъэтлин. Ыныкит-ым вай ынин пэрагыргын гъэк'эрэлин, вачак'-ым ытлён чинит... Вынэ ытлён кувчемгъон' люгнъэлыльын. Вынъэм энмэч к'ырымэн ынк'эн Кэн'ъири пытк'ын'анэнк'ач вай кэтэм ынн'ин туквэк кытчынъёльын. Н'ан-ым игыр ынан рай ръэнутэт чит тэлен' чимгъуу алгыкэёт, чемгъон'н'онэнат.
	Чит айвэн'н'оон ытлён тан'ванэван нычимгъугъэн: мин'кыри ытлён тумгэ нэчимгъуркын, микыну ытлён колхозык итыркын, мин'кыри ытлён наракэтъоркын, ыныкит ытлён рараквачагъа. Ынан айвэн'н'оон мэчынкы ымы ынк'эн вэтгаво нъэлгынин лыгэн вай к'утыргымил, ытръэч вай ынкы ынк'эн тан'ванэван нытэнчимгъунин, ванэван к'элелвынык нынтынин. Тумгэ чиниткин колхоз «Эргыръон» мигчирэтэ нынэргыпатк'эн, Кэн'ъири-ым мэчынкы ымы анъяк вулк'ытвик клубык тэнчьумэткульын, лымэвыр анъяк ынин турпыргуккъэли. Игыр-ым ынан чинит ымыльо ынк'эн алван' нинэчимгъук'ин. Вай ынин к'элелвын мачалван* к'эйвэ нъэлгъи, мин'кыри к'ун тэлен' ынан чинитувик тан'ванэван нъэк'эчимгъунин.
	К'эйвъэм вай игыр ытлён тан'ванэван нъэк'эчимгъугъэн, лыгэн к'ун тан'ванэван нычимгъугъэн. Ытръэч вай ан'к'аткынэты нытлепк'ин, пэвральэты мэмылеты нъатчак'эн. Н'ирэк' энмэч гэпиврэлинэт, ытръэч мачыяа. Кэн'ъири-ым вэтгычемгъогъэ вэтык'ун рыпыткэвык мэмыл.
Ыныкит ытлён гырголягты тыляльэты мыркоэлгыйъэты нытлепк'ин, ыныкы ныпэрак'эн, к'ынур вай ымы ынин гилгил рин'эмъетыркын, киткит кытыйга раркычытковыркынэн. Аны

С. 88

тан'ак'очеткынка нытвак'эн, рыпэт рай чекыяайпы ныпкирк'ин апаакыльэн ръэвэнивыргыргын. Ытръэч кытк'онача эргымчык'эты нэрэтк'ин мэмлеты гилытъул. Ынк'о нэмэ тан'ак'очеткынка.
	Люур вай Кэн'ъиринэ рай рэк'ивлывыргыргын валёмнэн. К'эйвэ к'эглын валёмнэн? Нак'ам-ым ыяавыргыргын тылемэйн'этэ нитк'ин, тан'валёмын' нынъэлк'ин. «Тылечьын!» — эмк'элелвынэ иквъи Кэн'ъири, к'утыск'ычетгъи ынкъам ан'к'агты лыляпын'огъэ эйычгилыку эмрэльун'э тылечьык'эйъытвъэт.
	Нак'ам к'эйъытвъэт уйн'э, вачак' Кэн'ъиринэ а'к'аратгэмавн'эты нэнатан'валёмк'эн тылечьывыргыргын. Кэн'ъиринэ гэтайвын'н'онэн йъыйык' ынкъам, к'ынвэр вай, ыяа льунин рэн'агалятыляльын рин'энэн'. А'мын эты вай рагалягъа ынкъам рин'энэн'эткульэ гэлыткынык к'отытвальын о'равэтльан к'ырым ныльунин?
	Кэн'ъиринэ пириск'ыченнин милгэр ынкъам о'птытъача милгэрыткугъи. Рин'энэн' кытэк'эй рин'эмъетгъи, ынк'о о'рапалк'ынтатэты чывачгынлеск'ычатгъэ.
	«Энавалёмгъэ! — лыгэкачьараквъэ Кэн'ъири. — Энавалёмгъэ!» Нак'ам рин'энэн' малванэван нэймэвын. Ытлён лым кытэк'эй рин'эмъетгъи, ынк'о нэмэ тылигъи палк'ынтэты — ныгрулмык'ин ан'к'ак гыргоча. Ынкы Кэн'ъиринэ чичевнин: рин'энэн' энаерынвы гэнн'ивылин.
	Ынкы Кэн'ъири нэмэ мэлгарыткон'н'огъэ — ынк'эн-ым энмэч к'ырымэн гыйивк'эв, чама вай качьараквыргын. Кэн'ъири ванэван ныръатчан'ын, ин'к'ун рин'энэн'эткульэ чинит ныльунин ытлён. Качьараквыргын аны колё, рыпэт мынгыт малынаныргынан нымъамэтыёк'энат. Амайылгава вай энмэн рин'энэн'эткульэ к'ырым ытлён ныльунин — ытлён мъамэталпытагнэты милгэрыткугъи.
	Кэн'ъиринэ ринтынин милгэр ынкъам гэлыткыната кытгынтатыльатын'огъэ. Ыяайпы гитэк ытлён юргытвильу тан'ылгын', вачак' ипэ ытлён к'эглын нычимгъук'ин. Ыяайпы гэлыткынык к'отытвальын мачьак'альон', к'ытгынтатыльын-ым отгын' танльон'.

С. 89

	Вачак'-ым вай пэтле ытлён нывилгъи. Рин'энэн' рин'эйык'унтэтгъи. Аны гурэгитэлин ытлён Кэн'ъиринэ.
	Игыр-ым вай ынн'от тан'эвын': рин'энэн'этэ ытлён люнльутэ рыннин, уйн'э эмъэмикэ, уйн'э этэйн'эткэ.
	Вачак' Кэн'ъири ванэван ныпыннытвагъан. Игыр амгынотъылё ынан въэгыргын гэнрулылтэвлин ынкъам ынк'эната ытлён еп эгыттагнэты ванэван ныпаагъан качьарытвак: ытлён мэмлычыкойпы гэттэтлин гэлыткынэты, гэегтэллин. Чамъам вай игыр ытлён рин'энэн'этэ нэлк'ырирыркын! Эвыр-ым вай энаерынвы нэтвэгъэн рин'энэн'лыгивэтык'ун ытлён нэрэльун'ын!
	Иа'м-ым вай пыннэвык? Мэчынкы гилгил нымэйын'к'ин. Гынмылкинэк инъэ яаёк гилытъулык чегмайын'кы вальын. Колё ынкаткынык ы'льыл, н'ыронвакан'ынвык эквэчемэмлемылк'ыт. Эвыр-ым вай иквичимимыл варкын, о'птытъар ылён'эт ак'амэтвака тан'ытван', Тэн'ивинильин гытгытэ вальылк'ыл.
	А'мын-ым юрэк мэмылаймакыльын гилытъул рэймэквъэ? Эмк'элелвынэ вай Кэн'ъири ынк'энагты нымычвынатк'эн. Н'анк'эн н'ан панэна айычгэткынык аркычыткоркын ынк'эн гилытъул. Ымы рыпэт мэмылаймакыт нывытрэтк'инэт. Н'ан-ым рылыпляннэн н'энри, ымы вай ынн'ин н'оонк'оры тан'рыномавын'. А'мын ивкэ вэлер а'нэлгымэл урэльу нэймэвын — вынэ к'ырым ынкы Кэн'ъиринэ нъэнвэннинэт!
	К'эйвъэм н'ан мэчынкы ымы апэляка нъынтынинэт мэмылтэ ынкы. Игыр-ым Кэн'ъиринэ чичевнин: мэчынкы н'ан нъычвининэт ынкъам нъынинтынинэт гынмыл н'анк'о — вай ринтынин н'ан и'нъэн. Вэлер н'ан ымы и'нъэчыку о'птытъар тагмэмылытъолтэ нъыёнэнат. Н'ан-ым ынкы Кэн'ъиринэ ынк'эн тан'ванэван чимгъуу нылгынин. К'элюк'-ым н'ан ынык мынгыткэн н'ирэк' парол мъэмит гатваленат!
	Кэн'ъиринэ эчимгъукэ роолк'ыл нинэрэнтын'к'ин. Ынан чинитувик нинивк'ин, вай энмэн еп к'ырым гытъэтыльылк'ыл. Вай ытлён игыр, энмэч гак'амэтвален — а'нк'автагнэты. Ыныкит вай игыр мэмылаймакыт ынык к'ача нъытванат, к'ырым н'ан вэчьым нъырак'амэтван'ын.
	Нак'ам эмк'элелвынэ лывавык пычен'ик кэн'ик', Кэн'ъири иквичигъи эмылк'эпы ынкъам о'мрырэчетгъэ.

С. 90

	Волк'ытвэн'н'ок мачпылмыръогъэ, йъыт увэквъэт. Эвтылкытыйга ан'к'аткын рыкымъукэвнин.
	Игыр вай пылмыйъа ванэван Кэн'ъири нынкачьаравнэн. А'мын-ым вай рин'энэн'эткульын ынн'ин пылмытвама к'ырым нэнаерыск'эвын. Вэчьым вай райылгаквъа рин'эк, риквъэ: э'тки вай пылмыръогъэ.
	Кэн'ъиринэ э'к'эгитэнин кымъукэтыльын ан'к'аткын.
	Нак'ам вай кымъокгыргыт эйычгину тыленъэлыркыт — игыр ынк'эн к'ырымэнат гынмылкинэт ы'лёкэн энанаркычытковыльыт унтымэйычгит — ипъэм вай анн'энальыт, кытральыт, иттилвылгыльыт.
	Вэчьым вай ынк'эната а'к'ан'аргына Кэн'ъирин к'элелвын рыматэватын'онэн. Люур вай ытлён чемгъон'н'огъэ: рин'энэн'этэ ванэван ытлён нылк'ырирнин, ипэ рай мэн'ин к'ол. Анъым н'ан мэчынкы ымы к'ол мэн'ин нъэнтэннин. Ан'к'ачормыеквэн нымэйын'к'ин. Вэчьым рай ръатан'ъоравэтльан гэнтэтлин ынкъам ыныкагты ымы вай рин'энэн' нэнн'ивыгъэн.
	Юрэк'-ым ымы алван'. Вэчьым вай ынк'эната рин'энэн'этэ тан'ванэван мэн'ин нылк'ырирнин, ипэ вай гилгил нэнаёпатк'эн. Лымэвыр ынныт нэнаёпатк'энат. Гамгао'равэтльат чинит мигчирэтыркыт, к'ырым ымыльорык ивинильын Кэн'ъири ы'нылк'ырирыркын!
	Кытыйга рыманан'авнэнат йъыт: к'ытлыги еп тиркытир амэчаткыльэн, чекыяа йъыпкиттэгнык Кэн'ъиринэ льунин ныгытк'энак'ай пароходн'ылгыл. Н'ылгылк'ай мэрынрэ тын'ан'к'ачайпы о'ранэкъаягты нылек'ин. Аны вай чекыяа, к'эйвэ рай рак'ъомрыпэлгыльо нъытваан, вэнлыги ак'авалёмын'. К'эйвэ вай ръагэтанан'ачгыт пароходык нъытванат — вэнлыги ак'альон ынк'оры Кэн'ъири. Ан'к'аръэттэ ныркывк'энат, нымкык'ин пароходтэ мэчынкы рагалян'ыт Лыгъоравэтльан'к'аеквэ ынкъам вай к'ырым ымы ыннэн, вэчьым, Кан'ъэрэйпы чымче нытвагъан.
	Эйычгит-ым пытк'ылым анн'энан' нынъэлк'инэт, нынаркычавъёвык'энат гилытъулти, ныниттилевк'инэт, нынчимиръэвк'инэт. Кэн'ъиринэ ванэван нынпаавнэн мэмылыльын гилгил гитэк. Люур ынк'эн гилгил к'отычга нъэлгъи, ынк'оръым

С. 91

кыёлгэты к'улигилгилык иттилгъи ынкъам чимиръэтгъи. Кэн'ъири рыпэт витэтгъи: а'мын н'ан мин'кыри нъитын, ыныкит рай ынкы нъытван.
	Аны колё ытлён ымъылёнэт гэпэн'ъивэтлин, рыпэт вай тан'ванэван ытлён рак'эты нырэчимгъун'ын, ванэван нырэръэн'ын. Ытлён э'нъаткынык нырэйылк'энн'ык'ин. Вачак' вэнлыги ытлён вэтгычемгъогъэ янор талевалытконан'н'ык гэлыткынык. Ынкъым вай гилгил танльон' ратвагъа. Ымы вай ытлён йылк'анма левалытконан' нэрэльун'ын.
	Кэн'ъиринэ йыннин мычыквын, кэн'унэн'эк рыкылвэннин, кэн'унэн'-ым а'нэлга ынанэквычьык кээк рыкылвэннин. Игыр-ым ыяайпы левалытконан' танльон'. Мачынан амчыквыка мачк'эвъян'.
	Кэн'ъирин-ым гилгил эйычгитэ а'к'анрак'авын'. Мин'кыри к'ун нымэйын'к'ин чама гыролмакы чимыгилытъуле нагтак'эн айычгэйпы. Вэнлыги гилгил ы'лёкэнак майын'кы наркычыткок'эн.
	Ин'к'ун эвнэкувлыткукэ ан'к'агты нитын — Кэн'ъиринэ чинитувик каагты рыкылвэннин. Ынк'эн энмэч мэчэчимгъукэ, авалёмкэмынга тэйкынин. Ытлён ныйылкэтк'ин еп энкылвэткэ н'илгын; мэткиит кээквъи, рыкылвэннин н'илгын, нивк'ин: «Игыр-ым мыйылк'этык». Ынкъам эвыр ынкы йылк'этгъи,
к'ынур ан'к'ачыкогты эргээтгъи.
* * *
	Тан'ванэван ръэнут игыр нывалёмнэн Кэн'ъиринэ. Эйычгивыргыргын, гилчимэтвыргыргын ванэван нывалёмнэн йылк'ыльэ Кэн'ъиринэ, к'ынур вай ытлён к'эглын ан'к'ачыко нытвак'эн. Ымы рэк'э игыр ытлёт тан'ъак'аныгъявын'...
	Ытръэч вай ынк'эната, айвэкэната валёмъёта выргыргэ.
	Янор Кэн'ъиринэ ынк'эн рэто лыгнин. Ванэван нырэтлемн'ыгъэн. Найылгавк'эн — рай эвыр ынкы ынк'эн тылечьывыргыргын рапаагъа. Кытэк'эй вак Кэн'ъири вэнлыги лылепгъи. Тылечьывыргыргын лён'паата итгъи.
	Тиркытир вытку ныгырголяттыляк'эн — этъым вай ымы чывипыт кэливытгырык тъарын' гэйылк'этлин. Вачак' -ым энмэч

С. 92
гаройвавлен ытлён. Вэчьым йылк'э ытлён лён'ынпан'ъэвн'ытова рыннин,  ипэ-ым ынк'эната ыннаны тылечьывыргыргэ, ыныкагты лыгэтан'ъайн'агырго пэральа.
	Рин'энэн' гилгилык гыргоча нырин'эмъетк'ин. Рин'энэн'эткульэ еп ыяайпы льунин левалытконан', ынк'оры-ым о'равэтльан, кээгин'кы йылк'этыльын. О'равэтльан камаграгъэ, рырыткунин чинитувик каайпы, к'утыск'ычетгъи ынкъам мынгынэлёльатын'огъэ.
	Рин'энэн' тылигъи ынкъам о'рагэлгэлеты рин'эмъетгъи. Игыр-ым вай лыгичивтылетэ нырин'эмъетк'ин, к'ынур вай ныравакъон'к'эн.
	«К'эйвэ эты вай к'ырым нывакъогъан?» — энэчгытэты эмк'элелвынэ иквъи Кэн'ъири, яалчайвэты. Вай малкатамо'рыныкагты нырин'эмъетк'ин рин'энэн'. Ынан вай ванэван тэнлыги нылгынин рэн'анан'аткогыргын, нак'ам вэнлыги тэнлыги нинэлгык'ин: ынн'энгэлыткынык рин'энэн' а'к'анвакъовын'. К'эйвитык вай к'этэв лёнъёоръольын, ан'к'ы мэчтымгэквъи, вачак' панэна гилгил еп наркычыткок'эн. Чамъам вай йъарат ныппылюк'ин рэн'анан'вакъонво итык! Чама колё мыгкээльын!
	Нак'ам вэнлыги рин'энэн' ныйык'эймэвтылек'ин. Энмэч колё вилюнтъылевыльын выргыргычгын, лыгэн тылемэйн'этыльын этэлпыкэ. Гытгытэ вак лывавык, Кэн'ъири пэк'эттатгъэ ынкъам мынга левыт эйпынин. Пэк'эттанма, рай ръэнут янратыльын рэн'анан'айпы льунин.
	Выргыргычгын ынн'ин эк'ылпэ эймэвмил ыяаквъэ. Кэн'ъиринэ рыгырголявнэн левыт ынкъам лыгэтан'кылтыё н'ирэнкээк вытгыр гывальын кылтын льунин. Еп этрыткукэ ынк'эн кылтын, вай льунин: гырулмык, рин'энэн' нэмэ о'рагэлгэлеты тылигъи.
	Игыр-ым Кэн'ъири лён'пэк'эттата итгъи. Ытлён ытръэч пирк'ыгъи, вытку вай ыныкит ытлён к'ымэк рин'энэн'этэ риле рырунин. Ынан тэгнымэльэв льунин рин'энэн'эткульын ынкъам танн'ыткогты ынан мыран'к'ачмынга, этрилкэ н'ачгымынга кылтын, мынгынэлёнэн рин'энэн'эткульын.
	Нэмэ рай ръэнут янръатгъэ рэн'анан'айпы. Ынк'эн н'ирэк'эв кылтын, вачак' игыр ынк'эн ы'ттъыёлкэнак а'к'ан' гэнэрэтлин.

С. 93

Гэлыткынык ирык, ытлён о'птытъача эчгэттатгъэ, ынк'оры мэмлеты кувлыткугъи.
	Тан'ыгтон' ытръэч. Ынк'энагты янор каайпы а'нэлгын рырыткоёлк'ыл, а'нэлга-ым левалытконан' гэнкылвэтлин. Вачак'-ым гагтынкылватлен, пэтле а'к'атрыткон'.
	Рин'энэн'-ым панэна гилгилык гыргоча ныгрулмыльэтк'ин. Вытку Кэн'ъиринэ рырыткук а'нэлгыл ынкъам а'ныпык кылтын, рин'энэн' гырголятгъэ ынкъам рин'эквэтгъи.
	Рэн'акватын'ок-ым н'ыроча риле гучвыничугъи. Кэн'ъиринэ чичевнин, рай рин'энэн'эткульэ ынн'ин ытлён рывэтгааркынэн. «Вэчьым вай рин'энэн'эткульыт ынн'ин нитк'инэт», — чимгъугъи ытлён. Ынкъам, ин'к'ун рин'энэн'эткульын эвнъээткэ нитын, ынан рыманан'авнэнат мынгыт, и'мпыгъи ынкъам н'ыроча гучвыничугъи мынга — лыгэн кэтэм рин'энэн'эмил...
	Аны тан'амалван' вальыт имыръэнутэт кылтычыку нытвак'энат, лыгэн тан'ымыльо н'ытатытвальа о'равэтльата яаёлк'ылтэ. Лыгэн вай тан'ымыльо яаёлк'ылтэ н'анк'оры гаёленат: роолк'ылтэ, омавэръыт, эн'эн'ыт, манэгран, рыпэт ымы ган'эранбатарейкама электръораак'к'ай. Кэн'ъиринэ гэмгэръэнут нинэтэн'ынчичьэтк'ин ынкъам аны ынн'ин ныкачьаравк'эн, рыпэт ытлён ытръэч нылевтынилюк'ин.
	Пэтле Кэн'ъиринэ манэграчыко рынлевнин примус, чинит-ым ытлён, кукулчыку арычгытвагты, нъатчак'эн пыгыпгатыльэты чаеты ынкъам тъаакойн'ык'ая нытаак'ок'эн. Ытлён энмэч ванэван ныгытъэтын: рычечьанма кылтыт ынан ымыльэты атлягкавкавъёчгыйыръын рунин ынкъам лымн'э н'ирэк' шоколадтэ.
	Тан'ымыльойпы кэмэттъэпы ынан пытк'ылым вай к'ол пэгчин'у нинэлгык'ин, мин'кыри н'от тан'гэмо рэк'ылк'ыл ипэ. Вай-ым ынк'эн нылгинычигмык'ин к'ымчучьын, рай ръамыркоэлгыпылвынтэн. Кыпчыткок гыргочайпы тан'ылгалын' к'ачгыпы рай вальын, к'ынур к'ымчучьын, вачак' Кэн'ъиринэ тан'ылвавнэн рывэнтэтык ынк'эн к'ымчучьын.
	Чамъам вай Кэн'ъири нымэтивэтк'ин: к'эйвэ н'от к'эглынангэт ынк'эн к'ымчучьык'эй кылтык гатвален? Мин'кыри к'ун ынк'эн ынан льунин ы'лчыку. К'эйвъэм мэчынкы ымы

С. 94

рырыткома кылтын нъынэрэннин ы'лчыкогты ынкъам нъытэнтинин. Лымэвыр-ым вэчьым н'утку ытлён еп тэлен’ нытвак'эн, еп ымы н'анк'оры Кэн'ъири аялгытка.
	А'нк'автагнэты чайпавыплыткок ынкъам нэмэ рычичьэтык гэвэты вальын к'ымчучьык'эй, Кэн'ъири коколчыкогты рэгъи ынкъам эвыр ынкы йылк'этгъи. Ынкъым тэн'вытку н'утку вама ытлён о'птытъар кэливытгыр йылк'этгъи.
	Кыевкы, ытлён манэграчыкойпы н'ытогъэ. Ан'к'ы нылгитымгэтк'ин, йъыйык' тэн'уйн'ыльин эйъыкыльин. Тиркытир гыргол. Черъыэлгыпычек'ак'ай гэлыткынык ныпин'куткук'ин, атлягкавкавытъолтэ нинупыткук'инэт. Кэн'ъири льук, ытлён рин'эгъи ынкъам гэлгыпы чымче мэмлыткынык вакъогъэ.
	Аны гурэлейвыткулин тымн'энн'эн Кэн'ъири. Ныкэвычьэтк'ин ытлён онтымытвата, а'нк'авытвата, омытвата. Нырэк'ин манэграчыкогты, ынк'о нэмэ нынток'эн: нинэгитэйвык'инэт тан'пэральыт консервынповтынчымкаттэ; нэнанрымэк'энат электро’ораакак батарейкат; нымэльэв эн'эн'эннинэт иода ымыльо нъаатгыргыт ынкъам таратгыргыт ынкъам рыпэт ымы рычымкэннин н'ачгын'к'ачкэн мынгык'ач — ипъэм ванэван ин'к'ун ынкы вай мыкын' таратгыргыт, ипъэм мин'кыри к'ун н'ачгымынгык чымкичгын ванэван экэвкик'эву нитын.
	А'мын-ым ынк'эн пэнин Кэн'ъири — к'ытлильын, юргыльын, эчимгъукыльин — лыгэн вай тэн'пэнин: ынн'ин ытлён ымыльорык колхозык «Эргыръон» лыги. Ытръэч вай игыр ытлён ипэ ванэван «тымн'этвайпы» ныпан'ъэвн'ытон. К'эглынангэт игыр ытлён тан'пан'ъэвн'ытон' нытвак'эн.
	Кэн'ъири рэчьумэткун'гъи. А'мын-ым ымы увичвэттумгыкэ тан'чьоматкон'! Вай чьумэт ынан Айгынтона чьоматкомэл райпанн'ынэнат еп ладья эйылкэ. Тъэркин чьумэт яаёлк'ылтэ, мачымыльо энмэч чьоматкоёлгэпы алва гэнлелинэт. Вай-ым райпанн'ынэнат чьумэт ынкъам алван' Айгынтона чинит тывыгъет рэрэчьумэткун'гъэ.
	Чьоматкоёлгын Кэн'ъиринэ атлягкавкавытъолк'ая ы'лыткынык рытриле тэйкынин. К'эглынангэт танчьоматкоёлгын вагъэ. Ынк'оры Кэн'ъири манэграчыкогты рэгъи ынкъам к'экалетъолпримусъёчгэпы тэйкынинэт чьумэт. Ыныкит-ым нэмэ

С. 95

н'ытогъэ: к'ытлыги пычик'эк'эйымкэ энмэч ынин чьоматкоёлгын ныткук'ин.
	Кэн'ъири-ым аны колё нытанчемгъотвак'эн, рыпэт ымы ырыкы лён'анн'энайпа итгъи. Ытлён чимгъугъи: вай ынин эккэт рэлгитэн'ычьэнн'ыт, ыныкит ынан рамн'ылтэлн'ынэн, мин'кыри ытлён «нэткун чьумэткук» рай рак'ан'к'апычек'ак'ая.
	Н'аргын э'к'эгник омын' манэграчыкок. Кэн'ъиринэ йыннин иръын, гэлыткынэты ринтынин ынкъам вай карманчыкойпы эрэтгъи гэвэты вальын к'ымчучьык'эй. Кэн'ъиринэ рилгиннин ынкъам ынкы эвыр чичевнин: к'ытлыги к'эглынангэт ынк'эн к'ымчучьын ынкъам ынкэчыку кэлинн'ивэтк'эй гаёлен. Вэчьым вай эрэтык эйпичгын выръэтгъи ынкъам нутгъэв игыр вэнгыгъи.
	Лен'камаграгты Кэн'ъиринэ рыпэтгавнэн кэлитъулк'эй. Тан'калевэтгавын', гагчавэты ынкы гэкэлилин:
	«Тумг. Кэн'ъирий!
	Моргынан н'ырок'ав ы'лёнэт мытылк'ыр. Апыннытвака, миттрэнъегтэл. Амын вэлер мытльугыт, вэты мытрэнъегтэлет.
	Кылтык ымыльо яаёлк'. Эвыр н'аргынэн эк'эрэкэ риты, трайъогыт лым.
											Бакшеев».
	Какомэй! К'ытлыги вай ынк'эн рэн'анан'альэпы кэлинн'ивэт! К'ымчучьын-ым вай ырык каленн'эвъёчгык пууръу. Вынэ тычичевын. Вэчьым вай ы'ттъыёлкылтык рээн ринтынин', Кэн'ъири мынга лявтайпэты апак'атлытвама.
	«Кылтык ымыльо яаёлк'...» Вынэ к'эглынангэт н'утку ымыльо яаёлк'ыл! Вай н'утку ымы яаёлк'ылык мыкын'! «Эвыр н'аргынэн э'к'эрэкэ риты...»  Инъэ-ым н'аргынэн еп а'ткэвма нытвак'эн, вынэ а'ткэвма. Вачак'-ым Бакшеев лён'айылгава итгъи, рин'эгъи.
	Игыр-ым вай Кэн'ъиринэ тэнлыги: аны колё нымкык'ин о'равэтльат игыр ыныкы пэгчин'эркыт. Ынан нэмэ чимгъунин, н'ан мин'кыри Тъэюн'э капчачеты пынлятгъэ Вамчена, игыр-ым

С. 96

ынк'эн ынан алван' нинэчимгъук'ин. Вэчьым н'ан Вамче эвыр ынкы эк'ылпэ вэтгавъёлгыткогъэ Въэн'эты, ынк'оры нэнн'ивыгъэн рин'энэн'. А'тчамъам рин'энэн' колхозыльа токваеквэ нъэмэтын к'эйъытвъэт, ин'к'ун мэлетык эмрэлкынн'э ытлён к'ырэрынвы. Игыр-ым Бакшеевына тывнэн ынин вакан'ынвын, ынкъам ытри, вэчьым, тылеркыт н'анк'о, гагчавыркыт Кан'ъэрэна.
	Аны колё нымкык'ин о'равэтльат игыр ыныкагты пэгчин'эркыт! Вэтгавъёлгыткольын, рэн'анан'вакъонвыкэн эрым, рин'энэн'эткульын — ынан тан'гэмо лынъёттэ о'равэтльат. Ванэван-ым амыргынан. Эвыр-ым вай ымы Въэн'ык лыги, вэчьым ымыльэты ан'к'ачормыеквэ к'ырирыйгут нэнтыгъэн.
	Кэн'ъири мэчекэвкитгъи, чичевык аны майн'ыпагчен'атгыргын ыныкагты. Этъым ытлён герой, тан'эргыпатъоравэтльан? Лыгэн-ым тымн'элыгъоравэтльан, колхозыльын, ивинильын. Ыныкит-ым ипэ ивык — к'ытлео'равэтльан. Ымы вай чинит курэ к'ымэк раквачагъэ: туквэчурмык йылк'этгъи, люнльутэ н'ытатгыргын рыннин.
	К'ак'а колё вай нымкык'ин мэйн'ывитльэт имыръэнутэт ыныкагты нэнинтынэт! К'эйвэ вай эръэчеткэ итгъэт? К'эйвэ вай к'эглынангэт ымыльо н'отк'эн ыныкагты? Ии, вай, кэлинн'ивык, лыгэн ынн'ин гэкэлилин: «Тумг. Кэн'ъирий!» Вынэ люнръэчетэ итгъэт. Рин'энэн'эткульэ Бакшеевына чинит гэкэлилин ынин нынны.
	Ынн'атал-ым эты тан'ъоравэтльан ынк'эн рин'энэн'эткульын! Вай льунин ытлён, кылтыт гэлыткынэты ринтынинэт ынкъам лымн'э кэлинн'ивынин. Амранкоргавн'а. «Апыннытвака, мытрэнъегтэл!»
	Кэн'ъиринэ лымн'э к'алевэтгавнэн кэлинн'ивэт. Гамгавэтгав ынкы ынан тэн'у лын'ыркынин, ынкъам ынан аны ръэнут нылгинытэн'к'ин рэтэйкын'ыркынин рэн'анан'аткольэты. «Бакшеев — эмк'элелвынэ иквъи ытлён.— Аны ынн'атал тан'фамилия. Ыныкит эвыр чинит танчемгъон' фамилият, вынэ ынк'эн к'отына аккагты фамилияно нитын. Коляк'айына. Николай Кэн'ъиривич Бакшеев — вай ынн'ин гымнин Коляк'ай нэръэйн'эвыркын!»

С. 97

* * *
	Н'ырак'авволк'ытвэн'н'ок Кэн'ъири парохода «Уэллен» гэлыткынгыпы гэйпэлин. Вынэ вай ынк'эн чекалван' Кэн'ъиринэ чимгъугйит гатвален. Ытлён чит ынн'от нычимгъук'ин: еп ыяайпы рэльугнин к'эйъытвъэт левалытконан'ата ралевалыткольатгъа энанъягталятыльэты. Ынк'оры рамынгаймэнн'ынэн Вамче, Унпэн'эр ынкъам Ринтувйи. Иа'м вай ынан ытри вэты ы'твык вальылк'ылё нинэчимгъук'инэт. Ытлён ынн'от вэтгычемгъогъэ: пын'лётагнэты ытлён к'ырым нымн'ылтэлын — мачынан ымыльорык ы'нльугъэн — ытлён к'ырымэн игыр тымн'экалготкэо'равэтльан.
	Нак'ам-ым тан'ымыльо алван' вагъэ. Ан'к'ак к'эйъытвык пууръу вытрэтгъи майн'ыэнайн'апароход. Кэн'ъири ванэван нылевалыткогъан, ныкэвычьыйылк'этк'ин манэграчыко. Пароход нывилгъи, ынк'о ы'твык'эй нэнвиривын, н'ирэк' тэвыльыт гэлыткынэты н'ыпэгъэт, Кэн'ъиръим панэна ванэван ныгъевын. Тэвыльыт энмэч чит капчачаквъат, вачак' эймэвык манэграгты навалёмын ынн'ин кавычьатк'ынн'ырвэлятгыргын, рыпэт эвыр ынкы капчачытвак паагъат.
	Мынгытминутмэл урэльу гэлыткынкэн нымытван гэнчимэвлин. Ымыльо ы'твык'айыткынык нэйн'эгъэн, ынкъам лым мынгыткэн минутат галяк Кэн'ъири энмэч «Уэлленык» ы'твыткынык нылк'отытвак'эн ынкъам ымыльорыкы ынык гыролмакы к'отытвальэты тэвыльэты нырэмыннун'к'ин.
	Еп ы'твыткынык ынан нинэрэнк'эвивн'ык'инэт тэвыльэты ынин чачароолк'ылымкын, мин'кыри к'ун еп ынан ымы н'ырок'ав чывипыт ыннанъылё люн'ыткутэ рыннин. Ытръэч мытлын'эн шоколадтэ ынан карманчыко ёнэнат: ытлён иквъи — ынк'эн Коляк'айына, Сашак'айына, Айгыльына, О'мрылк'отына ынкъам Тъаён'ана. Кэн'ъиринэ авынъанк'о лын'эты, тэвыльа эгыпатэты ныёйвык'энат ынык э'нъачыкогты консервыповтыт, ынкы льэльын иквъи: «Вынэ, тумгот, ынн'э энъэ'э'вкэ. К'эймитгыткы — н'ан ръэтэ налпынрыркынэтык».
	Кэн'ъири пароходкэната доктора гыепын'онэн. Ынръам н'ыранъылён'эт гэльытвыльатгырга ынкъам ымы рыпэт пылк'атгырга ынин аройвыгыргын люн'ынъэк'эрэвыльын. Ынкъам

С. 98

ынк'эната доктора ытлён ытръэч увигтэнъэйгут рыннин. Кэн'ъиръим тэн'эгъюлеткыльин чен'к'амэмля илгытэвык, ынк'эната — доктора ытлён тумгыльэннин ынкъам аны колё гэтэн'ычьэтлинэт катам мэн'къамк'амэтватагнэты оммэмля увигтэнъэк.
	«Уэллен» о'рамнон'эты нылек'ин. Капитан вэтгавъёлгыткогъэ колхозэты «Эргыръон» ынкъам Кэн'ъири йытыйгот рыннин. Ынан кылгынкилометрмэл урэльын нымгыпы нэкъаян'к'ачагты вакан'ын тывнэн. Нак'ам эммыкгиле пытк'ы чымчан' а'к'аймавын'.
	Н'ирэк' магляльыт токваеквэ ныйъэчычек'инэт, йъачычама ныкаврак'энат кээт. Ы'ттъыёльорвыткынык ынпыначгын Мэмыл нын'атвак'эн, н'эрак'ав орвыткынык — Ринтувйи. Мэмыл-ым нэнн'ивын, мин'кыри к'ун ытлён нылгиныгъюлк'ин тан'вэтгавык чама ынин увик мэчынкы пэральын; вынэ к'ырым ытлён а'ткэвма нытвагъан вэтгавма ан'к'аляйвыльэты. Ринтувйи-ым — эргыпатыльын эвэнэк'ылявол а'ачек—ытлён-ым нэнн'ивын, ин'к'ун нывинрэннин Кэн'ъири, ыныкит ытлён рэручеквъэ.
	Пароход ынкъам магляльыт ыннаны пыкиргъэт туквэк. Ы'твык'эе колхозгыпы «Эргыръон» тын'эвыёт нагтынат.
	Мэн'къамк'амэтван ынкы гатвален. Капитана ымыльоргарэ                       кают-компаниягты ачыгнэнат. Чама ынкы винрэтыльын ивнин, ин'к'ун еп антокыльэнат увэгтанъарайпы доктор ынкъам Кэн'ъири нынгагчаваннэнат.
	Ытри ынанъяачы етгъэт. Аны колё гачелгатленат чама ныкавытвак'энат. Доктора тыляма нинэнмумкылевк'ин иръын, Кэн'ъиринэ мычунэн'этэ нэнаранпылгытравн'ык'энат аны колё увкырвирти. Энмэч тан'ымыльо столык к'ача нывакъотвак'энат.
	Кэн'ъири ынанвайманвакан'ынвык нанвакъовын — капитанык мыран'к'ач. Ытлён вакъогъэ ынкъам рыпэт лёнлымалява итгъи н'ачгын'к'ач льук Ринтувйи. Ытри рыпэт качьарава оммачайпывылгыгъат.
	— Какомэй, Ринтувйий! Мэн'к'о етий?
	— Вай-ым тыетык, Кэн'ъирий! Китак'ун-ым мыгитэгыт. Вай мури вытку мытыпкирмык. Моргынан гыт мытыгтыгыт.
	— Мэн'ин-ым гынык рээн?

С. 99

	— Мэмыл.
	— Эмъим?
	— Н'анк'эн, капитанык к'ача.
	Кэн'ъири оран'ачгэты тылигъи ынкъам Мэмылын лыплявтылявыт льунин. Ынпыначгын нэмык'эй кэтэм эвыр ынкы таалгылятгъэ, танн'авэты чычамыткагъэ, ынкъам капитанык к'эптик рымагты ытри мынгаймэтвылгыгъат. Вачак' ытри лён'вэтгава итгъэт, мин'кыри к'ун к'утгъи капитан ынкъам вэтгавын'огъэ.
	Ринтувйи ытри Мэмыл льук, Кэн'ъири галгэкоргавлен. Ин'к'ун, янор ымы Мэмылына гакачьаравлен. Ынан гаглён'н'олен чиниткин нымным, колхоз, лыгэн тан'ымыльо еп н'эныльаттагнэпы ынан кавъё. Вай ынн'ин гаглён'н'олен, к'ынур вай ванэван н'ыранъылён'эт, ипъэм н'ырангэвэн'эт ярак лён'ытвальын, люнльутэ гэнтылинэт тумгыт. Вай-ым ынпыначгын Мэмыл — ынк'эн нымнымкин гыйивычьын, ыныккэ ымы а'к'атан'кэтъон' у'рэтнымным, колхоз.
	Вачак' кытэк'эй вак Кэн'ъири мачайылгавын'огъэ: а'мын юрэк' вай ынпыначгын равэтгавы. Вынэ ытлён авъеткынка вак оратвакыльэн. Вай-ым ынн'ин ытлён вальын.
	Кэн'ъирин айылгаквыргын тылемэйн'этэ итыркын. Вынэ к'эглынангэт ынпыначгын равэтгаквъа, вай ынк'эната ытлён н'анк'о етгъи. Вай ранн'ыркылявн'ынэн ымыльорыкы! Ръатъевчетын'огъа, рэвын'огъа, вай Кэн'ъири чинит энарачо лынъёлк'ыл, вай ытлён к'ытлек'ылявол, к'онпы мэгчердисциплина нинэнъэк'элтэтк'ин... А'мын аны нымкыче Кэн'ъиринэ ынк'энат н'ынван'эт гавалёмленат. Нымкыче ытлён омакатынвык нъэйн'эльэтк'ин ынкъам вай вэчьым к'утырык ынанмайын'кы ытлён Мэмылына нинъэйн'эльэтк'ин. Вынэ иа'м ипэ ытлён Вамчена тын'ивынин? Опопы чинит нъэквэтын, лымэвыр учитель Э'йн'эч нъынн'ивынин.
	Кэн'иринэ валёмнэн: рай капитана ытлён нэнатвык'эн ынкъам кытэк'эй виин айылгавык паагъэ.
	— Вай моргынан ымыльорык, — нивк'ин капитан, — мытльуэн, мин'кыри гэнъегтэлетлин тумгытум Кэн'ъири, колхозгыпы «Эргыръон» ивинильын. Ынкъам н'от мури нэмык'эй

С. 100

киткит гэвинрэнмури. Лыгэн к'ырэрымготагнэпы ытлён, мури нивмык, ин'к'ун мынъёпытваркын к'онпы мури Лыгъоравэтльан'к'аеквэ тыляма. «Уэллен»-ым еп ынкы вытку Лыгъоравэтльан'к'агты нэймэвтылек'ин, еп Э'рвытгыръеквэ нылек'ин. Тан'ымыльо пароходтэ ынкы вальыт ынн'ин нивынэт. Ыныкит-ым рин'энэн'эткульэ Бакшеевына льунин Кэн'ъирин вакан'ын, к'ытлыги вай «Уэллен» ынанчымчан' ынкы нытвак'эн. Эвыр ынкы мури ръэтгыпы тылийгут нэнтымык, ин'к'ун гэлыткынгыпы мыныйпэн тумгытум Кэн'ъири. Вай ынн'ин мури нэтъививмык катам Москвайпы, Главный Управленияйпы. Ынкъам вай моргынан эк'ылпэ ынк'эн мытынкуврэтэвын.
	«Какомэй!» — эмк'элелвынэ нивк'ин Кэн'ъири. Аны рыпэт экэвкитгъи, ыныкит н'ан чичевнин, энмэн ванэван эмынык нымык, ымъым Въэн'ык ыныкагты ныпэгчин'этк'инэт. Н'утку-ым вай к'ытлыги ымы Москвак ытлён пэгчин'у нылгык'ин! Ныпэгчин'этк'инэт, ин'к'ун Лыгъоравэтльан'к'ак авнараквачака нитын ивинильын Кэн'ъири.
	К'ынур татлын'эты Кэн'ъирин чимгъут, капитан иквъи:
	— Моргынан, советъоравэтльата лыги, уйн'э лыги ръэнут о'равэтльак этчывэлын'. Вай ынк'эната мурык нутэк колё нымэйн'ъэв нэгйипыркын о'равэтльан. Вай ынк'эната мури колё мыткачьаравыркын, ин'к'ун мытвинрэт рыегтэлетык Кэн'ъири. Игыр-ым вай, тумгой Кэн'ъирий, еп эквэткэ гыт «Уаляйпы», ымъытйыръэпы тивыркынигыт ынн'от: к'аройвытваркын, к'ытагнымытваркын, нымэльэв к'ымигчирэтыркын!
	Капитан, ынк'о ымыльо ынык яачы, тэнкойн'ыкыплыгъат Кэн'ъиринэ, намынгаймэтын ытлён. Пылыплыткук тэнкойн'ыйыръын капитана рэмкыльин ынкъам чиниткин тэнкойн'ыт нэмэ инэттъынинэт, тэнкойн'ыркыплынэнат Мэмыл ытри Ринтувйи ынкъам ивнинэт:
	— Вай-ым тургин колхоз «Эргыръон», «Уэлленык» ы'тйыръэ гаймычьавыйго чимгъуркынин, ин'к'ун гамгаколхозыльын нытагнымытваркын, ин'к'ун нымэльэв нытваркын мургин Родина!
	Вай ынкы эвыр к'утгъи ынпыначгын Мэмыл. А'мын-ым

С. 101

к'эглынангэт ынпыначгын равэтгавн'ыркын. Эмпыннэвэ Кэн'ъиринэ рыпэт к'амэтвагыргын рытгэваннэн.
	— Гым нэмык'эй тыравэтгавн'ыркын, — торымгогъэ Мэмыл. — Вынэ вай аны вэлынкык'унэтури. Ымы вай гыт, тумгой капитан, вэлынкык'унэйгыт, ымы ымыльоторэ тэвыльыторэ! Ынк'эн-ым вэлынкык'унэтури, ин'к'ун нымэльэв вэтгавыркынэтык, ынкы рээн чама нымэльэв мигчирэркынитык,. ин'к'ун вай торгынан рыегтэлетыткы мургин тумгытум колхозыльын Кэн'ъири.
	Ынпыначга ымыльо вакъотвальыт гитэнинэт ынкъам к'эйык'ын вэтгавын'огъэ ынык ранъав н'энъоратчек'к'ай вакъотвальын гэтама:
	— К'эглынангэт капитан гивлин, игыр мурыгнутэк нымэйн'ъэв тымн'ъоравэтльан нэгйипыркын. Тэленъеп ванэван ынн'ин нытвагъан...    Вай-ым анык'ун мытвыгъан, мин'кыри тэленъеп гатвален. Вай гэнээльэ мури мытивинимык. Нанлыплянмык мури ан'к'агты гэлыткынык, н'ирэмури нэнтэнмык. Еп нын'инъэв мури гатваморэ — ытлён ытръэч к'ыликгивильын, гым-ым н'энын'. Ванэван микынэ мури ы'нрэнъегтэленн'ымык, ванэван микынэ ы'нылк'ырирмык. Ыныкит вай ивинильын ан'к'ак нытымн'эвк'эн, нивк'инэт, энмэн рай кэльэтэ пиринин. Нивк'инэт, ынн'э кэлы энэвнака, ынн'э энъегтэлеткэ. Вай кэльэтэ ытлён льунин. Вай-ым ынн'ин... Чывипыт йъилгын'ит ан'к'ак мытытвамык, галгэк'эвъян'н'оморэ. Ынк'эн льэлен'кы, гилгил ванэван нылгыгъэн, ытръэч вай мури чинит гилгилык чык'ын' гэнъэлмури. Ынинэльин гыткат гагтыкватленат. К'ынвэр-ым вай амнон'эты нанноманмык. Ытръэч к'ытлыги ынк'эн к'ырымэн мургин нутэнут. Амерыкальа айванальа нэльумык. О'птытъача кивык ынинэльын въигъи, гым-ым вэнлыги тыегтэлык. Ынкъам вай н'эръамытлын'эн гивин'ит лёнрагта ынкы гэтэвиминн'игым. Н'эръамытлын'эн гивин'ит!
	Ынпыначгын мэрынрэ, эк'уликэ нывэтгавк'эн. Ымыльорык тэгнымэльэв ытлён ныпалёмтэлк'эн. Люур аны тэнн'эквъи ынпыначгын ынкъам капитанэты иквъи:
	— Гым-ым ымы ан'к'аляйвыльо гитигым. Тэвыльо амерыкаляльотвык гитигым. Ытръэч вай ынкы капитана ванэван

С. 102

ченэтстолык к'ача нэнанвакъовын, тан'ванэван. Ынн'атал к'ынур ы'ттъин вагыргын ынкы гатвален, лыгэн тылянан'н'элгыткынык тан'элгыпын'. Тэгмэткиит ынк'оры тывантогъак... Вай-ым ынк'эн гымнан ынн'ин, тэнмычьо тыкэтъогъан. Ынкы тан'ванэван микынэ о'равэтльэн вагыргын ныгйимнин. Ратымн'эвы — мачгынан, к'ынур вай ымы атвакыльэгыт. Ытръэч ытлыгын, ытля ратэрганн'ыт. Игыр-ым тан'алван'. Вай Кэн'ъири тымн'эвык морыкы ытлён к'ырэрынвы рин'энэн' нэнн'ивыгъэн, тэн'гыютльэн эйгыск'ыкин рин'энэн'эткульын. Амк'ынъычо н'ыроча ытлён нымн'ылёк'эн: «Еп эльукэ Кэн'ъири? Епэчгин? Вынэ эйъым вэтык'ун к'ылк'ырирыркыниткы! Льотагнэты к'ылк'ырирыркыниткы!..» Вай ынн'ин! Вай-ым ынн'ин нэгйипыркын о'равэтльан!
	Кытэк'эй авъеткынка вак Мэмыл лым иквъи:
	— Лым-ым н'от чинит Кэн'ъири тыратвын'ыркын. Вынэ нымкъэв ытлён тан'ытвын'... Ытлён мурык ынанэнапыткычьын милгэрыткук. Ыныкит-ым рэтэгъен'ы, к'ырым ынангыёлчьак а'к'ан' лыгъитвъэт нынэлгэннин, лымэвыр оргоор нытэйкынин. Чама вай ытлён гыюлчьэн чьумэткук. Рыпэт ымы районык к'ръачетынвык колхозэн эргыпатгыргын гэнлелин ынкъам колхозклубэты рэннинэт пэрэёт н'ырок' чьумэткут, н'ырок' тымн'эчьоматкот.
	Кэн'ъири нывакъотвак'эн ынкъам амок'к'амагты нытлепк'ин. Мэмыл ванэван нъыръунтэтын — ынк'эн ымыльо к'эглынангэт. Ытръэч вай лым нымкык'ин тан'алван' вальын тан'ытвын'. Иа'м ынръам игыр ынпыначгын ынн'ин пылчимгъульу итгъи? Ейвэчу лыгнин? Вынэ ынн'ин ытлён иткыльин. Вэчьым чимгъуркын: ан'к'аляквыльа к'ырым ырык рыягталатъён о'равэтльэн ымыльо ак'атвагыргыт лыги лынъёлк'ылтэ. Мачынан нычимгъуркынэт, энмэн рай тан'ъоравэтльан нэнъегтэлетын. Чинит-ым Кэн'ъири Мэмылына ынан этъок'аак'ын ръэйн'эльэнн'ынин, ин'к'ун вай ытлён нык'ытлик'ин, эчимгъукыльин, ин'к'ун ынык энарача рэмкын рыкапчачавнэн, нымкык'ин государствоманэт ыныкы энарэрык наяанат... А'мын-ым юрэк' ымы игыр ынн'ин Мэмыл риквъэ?
	Ымыльорык аны вайманэты ныгитэк'ин Кэн'ъири, тан'гэмо

С. 103

лын'э мин'кыри ынин к'элелвын нытвак'эн. Капитанэн-ым винрэтыльын, аны колё чьоматкок'ылявол, нык'ылгилюк'ин, ин'к'ун н'от люнчьумэткутэ ытри Кэн'ъири итгъэт. Ыныкит рай ынк'эн ынан гынмыеп лыги нъылгынин, к'ырым докторэты нъыйылнин Кэн'ъири — анъым н'ан лыгэнитык лыгоратвагъат увэгтанъарак!
	— Вай-ым лым н'от мытвыгъан. — К'эйык'ын нымн'ылтэлк'эн Мэмыл. — Ынк'эн гымнан ымы вытку игыр тывалёмын. — Ринтувйинэ тывнэн. Ытри-ым Кэн'ъири ыннанбригадак. Моргынан Кэн'ъири ынн'ытэк' н'энри бригадагты мытынъялгытатын. Вай-ым... рытан'ытватынвы дисциплина.
	Кэн'ъиринэ к'ивригитэск'ыченникэт вакъотвальыт. Нак'ам эвыр ынкы лыги рытчынин: тан'алван' ыргынан ынпыначгэн тывъё нэчичевын. Ытри чимгъугъэт: вай к'ырымэн Кэн'ъирин, ипъэм бригадакэн дисциплина рытан'ытватынвы. Аны колё ныгыттэк'ин ынк'эн ынпыначгын Мэмыл! Ръэнут-ым аны ратвын'ыркынэн?
	— Вай-ым к'ол итгъэт, ыргынан тылечьын н'агъеквэ гимтилин. Ринтувйи ы'ттъыёча нылек'ин, нинимтик'ин тылечьын, яачьым ынык Кэн'ъири нылек'ин. К'ыгитэгыткъым Ринтувйи мэчынкы нэрмэк'ин, нымыркъэв тылечьын нинимтик'ин. Ытръэч вай катам гыарвакан'ынвык и'гнэтгъи, к'ымэк пэк'эттатгъэ. Лымэвыр нытрилнин тылечьын, лымэвыр гатылячьыма кэн'кэлетык. К'этэв ынкы Кэн'ъири яачын'к'ачайпы пэнрыткогъэ, пиринин тылечьын. Вай ынк'о Кэн'ъиринэ катам пан'ъэвн'ытовакан'ынвытагнэты имтинин тылечьын. К'эйвэ ынн'ин, Ринтув?
	— Вынэ, к'эйвэ, Мэмол. Ыныкит э-Кэн'ъирикэ, тылечьын тъынэрэтын. Ымы вай гым нэмык'эй тъыкэн'кэлетык.
	Вынэ к'эглынангэт ынк'эн гатвален, Кэн'ъиринэ ынк'эн лыги. Вачак' вай ынан гэмо, к'ытлыги вай ымы к'утырык ванэван ы'нынтыяатын. К'ытлыги вай ынк'эн ытлён гэлыткынык вама, колхозык нытвык'эн! К'ытлыги вай ынк'эн тумгэ ныкэтъок'эн!
	— Вай-ым, тумгот, ан'к'аляйвыльыморэ, тыплыткуркын вэтгавык. Вынэ мэйн'ывэлынкык'ун торыкы колхозгыпы «Эргыръон»!

С. 104

Вэлынкык'ун Кэн'ъиринэ н'авъангыпы! Вэлынкык'ун ынык н'ыранаккайпы — ынпычьэпы чаакайъоратыльэпы О'мрылк'отгыпы ынкъам Айгыльэпыт ынкъам н'энчьэпы чаакайъоратыльэпы Александргыпы ынкъам Николайгыпы!
	Аны ынк'эната колё гэниничгытэвлинэт ан'к'аляйвыльыт. Лыгэн гыёлпын'ылтэлыльа Мэмылына ынк'эн ынанъяачы тывнэн. Ан'к'аляйвыльа чиниткин нэнэнэт накэтъонат. Аны нараноратвавн'ынат эльукэ ытри.
* * *
	...Эргыныкэта, к'ол этэты амэчатыльанма кээк рымагты токваеквэ о'рамнон'эты н'ирэк' магляльыт ныйъэчычек'инэт. Ыттъыёча нылек'ин Ринтувйи, н'эрак'аворвыткынык — ынпыначгын Мэмыл ынкъам Кэн'ъири.

С. 105

Мынгытъылён’эткэн тылетумгыт.

	Еп чикинъэ гым тыгъевык. К'эргычьайпэчгын тынрултэтын ынкъам н'аргыногты тытлепыткук. Поезд э'тъянвыеквэ нылек'ин. Вэчьым ынк'эната гым тыгъевык. Ин'к'ун вай тан'алван' варгыргын нъэлгъи. Э'тъянвыеквэ тыляма поездыковлёчьыт чекалван' нывыргыргэтк'инэт.
	Вээм нунтымъэв, мэрынрэк'эй ныпыльыльэтк'ин. Мал-Вятка ынк'эн. К'эйвитык ымы ръэк'уливээм ынк'эн, гымнан ванэван тэнлыги мылгыгъэн, нак'ам мэн'ин ымы а'к'амн'ылён'. Гивытэгын, амэнэргэн'пытва иниргин'этыльын, ныкэвычьыйылк’этк’ин.

С. 106

Иниргин' егык к'ача гэнкымъукэвлин, чывипыт нилгик'этк'ин чама вагонаркычыткок нык'эвйилюк'ин. Н'ирэргэри, мурык эвычан'к'ач вальыт, нэмык'эй ныйылк'этк'инэт.
	Купэчыко нытотъытвак'эн, мин'кыри к'ун к'эргычьайпэчга гэйпылин к'эргычьын. Гымнан ытръэч киткинук'эй тынпынчивын к'эргычьайпэчгын эмрэтлемн'э н'аргыногты. Н'аргын ныгаляск'ычатк'энат э'тъянвэн пылвынтольэвыт, рымагты-ым мимыл нывытрэтк'ин, мимлык нывйилетк'ин инъыкин йъйык'.
	Гым напак'атлытвайгым ынкъам нинэгитэйгым мимлычыку выйилетыльыт йъыт.
	Ынк'оры-ым вээм эвытрыкэ нъэлгъи, нак'ам вэнлыги, мури э'тъянвыеквэ нылемури. Э'тъян вээмык о'мын' вальын, н'ирэче вэчьым о'мын'. «Вэчьым вай ин'к'ун кыткытык ыматык мэчынкы нытван», — эмк'элелвынэ гым тивык.
	Э'тъян мытгалян. Вылгилумкык'эй галягъэ, ынк'о — огородыт, о'птытъар ярак'агтэ, ръэтгалян. Ръэтагтачгын рывэрэвэты нытвак'эн, ынкы ранъав н'ырок' энан'ковлёрвыт, «Победа» ынкъам лым н'ирэк' ковлёрвыткольыт. Энан'ковлёрвыткынык вэчьым торпыръё к'ырэвытрылк'ыл нытвак'эн: энан'чанлячыко тэючгыт нын'атвак'энат, ковлёрвыгточгык челгыманэглозунгыт. Вачак' ынк'энат лозунгыт амйъагалята калевэтгавык тылвавынат. К'ол ковлёрвыткольын гэмпэлин, к'утынэ-ым нэнъатчак'эн галяльын поезд н'атвагты ынкъам ковлёрвыгточгык нинэнрэтк'ин. Ынан нэнанвэтгаатк'эн ковлёрвык таёчгыткынык вакъотвальын н'инн'эвыск'этк'эй. Ръэтгалян рымагтык нэмэ вытрэтгъэт огородыт, ярак'агтэ — игыр-ым ымыльо мэрынрэ нытак'энат, поезд нывэлын'огъэ.
	Рай рак'станцияк мури мытынвил. Ынкэкин нынны гымнан лён'калевэтгава, мин'кыри к'ун мургин вагон ынанъяален'к'ач нытвак'эн, гымнан ытръэч рай челгыквыяран'ы «Багажная контора» нинэльуйгым. Гым тычимгъук: ынан эквэтык поезд станциякэн нынны тыракалевэтгавн'ын, мин'кыри к'ун ынкы мургин вагон вокзалык ярак ранъав рэнъэлы.
	Виин гым тарычгатык, тилкымъетык ынкъам акватын'ок мгоё пын'ылтэл тычемгъон'н'огъан. Ынк'оры нэмэ тытъэраткон'н'ок, ыныкит-ым ынк'оры нэмэ тытлепык —к'ытлыги энмэч

С. 107

мынгытычьэты гэнъэтлин ынкъам гым ымэнъын'эт гэйылк'этигым.
	К'эргычьайпэчгыт гэнрултэтлинэт, к'эргычьэпы нык'эргъак'агнэтк'эн тиркытир. Гивытэгнынин айкол нылгинымэльэв гангытамавлен, ытлён-ым чинит эвыча нывакъотвак'эн ынкъам мургин тылетумгыт нэнанвэтгаатк'энат.
	Тылетумгыт а'ткэвма ныроссэвэтгавк'энат, ынк'эн моргынан еп айвэ н'алк'эвма мытвалёмын. Гивытэгын, гым ынкъам мурык вэлеркылельыт тумгыт еп чывипыт кэливытгыр акваттагнэты поезд вокзалеты гэлк'ынмури. Моргынан н'атвавакан'ынвык ченлет мытытрилынэт, н'аргыногты мытынтомык ынкъам ынкы мытынвэтгаатын'онат тумгыт. Вагонык к'онпы нырэк'инэт эквэтыльылк'ылти. Вагонгыепыльэты эймэквъэт н'ирэргэри — мэлн'ирэк'к'ликкин мынгыткэн парол гэвэльын к'лявол ынкъам мэлн'ирэк'к'ликкин гивильын н'эвыск'эт, нылгиныгтин'к'ин аны. Рыкалыровма билетыт, к'ляволя пынлёнэн вагонгыепыльын:
	— Жёсткий — купированный?
	— Ии, к'эйвэ жёсткий — купированный, — ивнинэт ытри вагонгыепыльа. — К'ын'элк'иквытык. Тургин н'ырок'ав купэк вакан'ынвыт.
 	Рай иа'м малалван' ныпэрак'энат ынк'энат о'равэтльат. Рай ымы ынин иръын, н'эвыск'этин к'эргычеръыпэральын гыргочеръын, пэракалетъоля энанаймыск'авъюуё чен'ыл — рай ымыльо ынк'эн малалван' ныпэрак'эн.
	— Вэчьым к'улинутэльыт, — иквъи Гивытэгын.
	Катам акваттагнэты мури н'аргын галк'отытваморэ, ынк'о вагонтытлык к'ача к'отытвама нинэк'улильэнмури тумгыт, пыргуккъэлитэ нэналевалыткоморэ. Аны гатан'ынтыяатленат ынк'энат н'ирэк' к'улинутэльыт, вытку вакан'ынвэты к'ытык мыткэтъонат. К'ытлыги чеэкэй купэчыко мытрэлегъэ, вай ытри мургинэт тылетумгыт катам Хабаровскатагнэты.
	Гивытэгын к'эглынангэт иквъи: ытри к'улинутэльыт. К'ылявол — филолог, Льежкэн профессор, н'эвыск'эт — ынин н'эвъэн, художник. Н'эвыск'эт а'ткэвма ныроссэвэтгавк'эн, к'лявол — мачтан'ын', ытръэч нылгэратан'вэтгавн'ык'эн, алван'

С. 108
руссильык. Ытлён нэмык'эй а'ткэвма нывэтгавк'эн, вачак' аны коргэты к'онпы н'авъанэты а'ткэвма тывъёт вэтгавыт нинэтэнкэвн'ык'инэт.
	Ыныкит ыргынан лыги нэтчын, энмэн н'от мури Гивытэгын— лыгъоравэтльаморэ, ынкъам вай мури Лыгъоравэтльанотагты нырагтытыляморэ, ытри како н'ан иа'м гиничгытэтлинэт. Ыргынан ынн'ин нанъынвэтгаатыркынат вэчьым ымы рагтытыляльыт марсыльыт.
	К'эйвитык, ытри аны колё нывэймэнк'инэт. Ванэван йъарат унмык нырэпэгчин'энн'ынэт, ин'к'ун эвнэнъээвкэ ы'нынтымык.
	Профессорэн аны тан'кувчемгъолылят, нылгиныпытлин'ъэв ытлён нырэмыннун'к'ин. Ытри н'ирэргэри ванэван ныкоргычьатынат. Лыгэн вай ымы моргынан ытри тэн'у мытытчынэт. Вачак' вэнлыги тан'ылгалын' к'онпы ырык мачматэватгыргын, мачэнэчгытатгыргын. Янор ынк'энагты мури нытэн'ычьэнмури, ынк'о мытк'ытрирэмык ынкъам вагонк'амэтварагты мытылк'ынмык. Ыныкит-ым мытпэлк'ынтэт, мургин тылетумгыт энмэч ныйылк'этк'инэт.
	Игыр-ым инъэ энмэч гымык эвыча нывэтгавк'энат. Нэмэ вай нытвык'энат айгыск'ывараттэ, ыргин «аны энэчгытатвагыргыт», ыргин «энэчгытатчемгъотвагыргын», ыргин тан'ычьыгыргын «примитивное искусство»... Гым нъыръыйылк'этигым.
	— Вэчьым вай мургин пагчен'гыргын юргыльу лын'ыркын, — нивк'ин профессор. — Йъарат тъивыльу лын'ыркын. Аны ынн'э э'э'ткэ. Н'от нымэльэв мури мытльувылгытку. Моргынан гэн'эвъэнэ аны тан'ычьэты гакалевэтгавлен к'ол роман. Ынкы Чукотка гатвылен...
	— «Алитет нотагты гынтэвыльын»? — тывнэн Гивытэгнынэ.
	— Ии вынэ. Алитет. Мерси. Ынкъам вай мури колё... Вай мури колё аны ныпэгчин'энмури! Вай гымык н'эвъэнэ нымкык'ин гэнумэкэвлинэт... Н'ан ван'к'ыттайкыёт: к'орат, рыркат, умк'эт. Чама колё ивлык'энрэт, к'эйвэ?
	— Орвыт?

С. 109

	— Ии, к'эйвэ орвыт. Лыгэн вай ынк'эн морыкагты, к'ынур лымн'ыл. Эйгыск'ын! Ии-кой! Вачак' вэнлыги авэтывак' мури мытльувылгытку. Вай моргынан тэн'вытку ипэ эюльыльыт лыгъоравэтльат мытльуркынэт.
	Профессор гэн'эвъэнэ тэнн'ыткугъэт. Вачак' Гивытэгын гымнан ванэван мыльун, ытлён гымык йылк'ыёлгыгэн'кы нывакъотвак'эн. Ытлён-ым иквъи:
	— Аны вынэ ванэван гым торыкагты мъээтык. Пууръу вай гым тымачкоргычьаркын, ин'к'ун тури морыкагты пэгчин'эркынитык. Кэглын мурык нымкык'ин тан'ычьыгыргын варкын... К'эйвъэм вай н'от... К'эйвъэм вай 'н'от, — ытлён профессормэл вэтгавын'огъэ, — нэмык'эй гымнан тэн'вытку ипэ эюльыльыт белгияльыт тыльуркынэт.
	— О! — к'олентогъэ профессорэн н'эвъэн, — гымнан чит гэмо. К'ытлыги вай ымы лыгъоравэтльат нытинэнтэнн'ын'к'инэт. Чама вай-ым нымытлёк'энат.
	— Вынэ, мадам, чамъам гым гыныкы тыралымалявы. Гынмыл чит к'эглынангэт гыт нычимгъуйгыт. Ванэван мури айватльамэл мытлёльо мынит, ванэван ырыгмил мынтинэнтэнн'ын'. Мутлык пууръу мурык увикик чьымимыл, эмк'итыльэ тэкичгэ мури нытэйн'энмури.
	— Вынэ иа'м гынан мури тэнн'у лын'ыткуркын, мсье Гивытэгын. Этъым вай гыт чимгъуркын, ымыльо вараттэ тан'ыннаны пэральыт?
	— Вынэ ванэван, мсье Леерлинк. Ванэван моргынан ымыльо вараттэ тан'ыннаны вальо мынылгынэт. Ытръэч вай ванэван нотавакан'ынва вараттэ алван' нынпэравнэнат. Ымы варат ванэван к'онпы ыннаны нытван. Вай-ым варкын ынн'ин вальын вагыргын, рыпэт ымы въиткучитыльыт вараттэ армаварато, тагнымытвальо нынъэлк'инэт.
	— Иа'м ынръам этнографияйпы политикагты ялгыркын?
	— Гыт-ым опопы этнографияк рэръэченн'ырк'ын, ин'к'ун политика авнатвыка?
	Аны рай ръэтйивн'ыт. Ынкъам ин'к'ун ынн'ин иткэ нитынэт, гым ы'ръэ вай, к'ынур вытку тыгъевык ынкъам тивык:

С. 110

	— Ам, тинъыгъевык!
	Белгияльа гым инъыгъевыльу нэлгыгым, Гивытэгын-ым, аны колё к'ырак'ыльын, иквъи:
	— Ы'лёгъявэ!
	Пэтле рай иа'м белгияльыт н'ытогъат. Вэчьым вай ин'к'ун гым арычга иниргин'кы авнакэргыпка митык. Гым йылк'ыёлгыткынгыпы тыпин'кук ынкъам тымн'ылён Гивытэгын:
	— Ы'мто, мсье Гивытэг!
	— Вынэ а'ткэвма. Вэчьым ынн'ин нытвак'эн а'лёчелгын этнографиямузейык.
	— Ыныкит-ым а'лёчелгын чимгъульу нъатван, вэчьым н'ан н'ъакоргычьаркын. Нъакоргычьаркын, ин'к'ун ыныкагты пэгчин'эркыт лылепыльыт, ин'к'ун гыюлетык ырыкагты винрэтыркын. Чамъам вай э'лючит лыляпыльэты э'тйивчиткыльинэт.
	— Гайъарантатэгым? — капчачаквъэ Гивытэгын. — Вынэ аны тан'ванэван гымнан ытри мырэнъээвн'ынэт. Вынэ аны малтан'ынпыначгыт.
	— Како вай! Вынэ Клодин еп к'ырымэн ынпын'эв.
	— Ымы Морис еп наройвык'эн.
	— Ынин нынны Морис?
	— Ии. Тэнтылетумгыт, вэчьым. Пытк'ылым ыныкит вай рэк'у иничгытыльу эгитэкэ нэнъынтыркынимык. К'ынвэр вай гым к'онпы ынн'от тычимгъуркын: рай малк'онпы нэрэтэйы лигн'ыркынимык, к'эйвэ к'эглынангэт мури мытэюльэркын. Вай-ым ырыкэгйит лыгъоравэтльат чемгъотайкыёт, айгыск'ылымн'ылкэн о'равэтльат. Лыгэн тан'к'онпы рывэтгаанма тан'ванэван ы'нынтыяатын, энмэн вай мури лыгъоравэтльаморэ. Этъым рай к'ылгилюу нэлгыркынэт нэлгиръыт. Моргынан-ым мэнигиръыт мытъяаркынат.
	— Вынэ мачыргынан. Вынэ гытгытэ к'ытваркын. К'онпы лыги к'ылгыркын, мэн'к'о ытри етгъэт.
	— Н'ээк' к'онпы лыги тылгыркын, — этчывъентогъэ Гивытэгын.— А'мын этъым мынгытъылён'эт мытрэгйимн'ын профессор гэн'эвъэнэ. Вэлер киткит ырыкагты мынынлымалявын пролетарский интернационализм.
	— Мэй, — мачкапчачеты тивын тумгытум, — вагонгыепыльын

С. 111

мынивын, ин'к'ун к'олекупегты ы'нынъялгытанмык. Рай н'энку. Рай мэлн'ирэргэри ынк'о рэмпэн'ыт. Ытри ытръэч Свердловсктагнэты нылек'инэт.
	— Вынэ эвэймэнкыльу мытрапэрагъа.
	— Аны ванэван мырэгынтэвн'ык. Пууръу рай мынивынэт, энмэн, ин'к'ун ытри эвнэнэкэвкивкэ.
	— Вынэ вэнлыги нэрэлкылмык. Мурык пууръу к'утти н'энку рэн'элк'ивн'ыт. К'онпы вэты лыги лынъёлк'ыл — мури н'утку этынвыморэ. Ынк'эната мури ырыкагты вэймэнэтыльылк'ылмури. Вагонык — ымыльоморэ ыннаны тылетумгымури, мурык-ым ымнотак... Валёмыркын! Вай ытри рэмкыльыт. Чама к'эглынангэт тэнрэмкыльыт.
	— Мачынан, — вэтгыры гым тытвак. — Тэмтэйпын илгытэв ынкъам тыльувтэвыск'ивык.
* * *
	Аны нурэтылемури. Молотов, Свердловск, Омск, Новосибирск. Вэтгыск'ык пууръу н'эгти вытрэтгъэт; ынк'о н'эйык пууръу чивтыск'ын, илылк'ык тын'эльыт ёмромкыт. Мури Западно-Сибирский вэтгыск'ыеквэ нылемури.
	Мургин тылетумгыт тан'эмырак'эты ныпэгчин'этк'инэт: Европакэн ынкъам Азиякэн границагты, к'олекупэк тыляльэты мачынпыколхозн'авыск'атэты ытлён — Герой Социалистымэгчератык, Сибирь-ваамкэн о'ралван' рыпычьычаквыргэты. Моргынан тан'ымыльо ырыкагты нэнатвыморэ, нинэнльун'энмури нутэкэлик, мин'кыри Иртыш-ваам айвачын'к'ачагты рыпъултэвык, Казахстанык чемычгайылк'ыеквэгты. Аны профессор ынкъам ынин н'эвъэн нылгинымэльэв ныпалёмтэлк'энат. Ыргынан мургин майн'ыстрана иничгыту нылгык'ин. Пытк'ы майын'кы ытри ниничгытэтк'инэт аны майн'ываратмэгчерэты,ин'к'ун ынк'эната варатмэгчера алван' ымн'аргынэн нинэтчык'ин.
	Аны мури ныкоргычьанморэ, ин'к'ун моргынан морык странакэн мэйн'ыккуврэтэвыт ырыкагты мытытвыркынат. Пытк'ъым ин'к'ун профессора ымыльо мургин тывъё нинэкэлик'ин, ынкъам Бельгиягты рагтык ынк'эн нэнарамашинкален'кэн.

С. 112

	Нак'ам вай мури нэмык'эй к'ынур к'онпы нырэгъюленн'ымури ынкъам ытръэч ынк'эната мури нынэкэвкивмури. Профессор Леерлинкына пагчен'эты нэнамн'ылёк'эн Лыгъоравэтльанотанот, нэнапалёмтэлк'энат мургинэт пын'ылтэлтэ, ынк'о чемгъопэрагты малынн'от нивк'ин:
	— Вынъэм н'от оттырат лыгэрак пууръу, электричество н'ан ... ээкэк пууръу... К'эглынангэт ынк'эн прогресс, майн'ы — прогресс. Нак'ам ынк'эната Эйгыск'ын алван' нъэлыркын, поэтичность тъэрытвиркын. К'эйвэ?
	Вай ынкы гым ниничгытэтигым, ин'к'ун ынин лылет панэна кувчемгъольо ныпэрак'энат. Гивытэгын-ым нивк'ин:
	— Вынэ вэлынкык'ун. Ымы апоэзияка мури мытратва.
	Ынк'о к'ытэк'эй авъеткынка вак, нымэльэв иквъи.
	— Ынн'энвальыпоэзияка.
	Вай тылетумгэ э'к'у нылгык'инэт тылечьык'эйъытвыт, ин'к'ун вай нымнымык тэлен' энмэч уйн'э эн'эн'ыльыкэ. Вынэ к'эйвитык ыргынан прогресс лымалё нылгык'ин. Вачак' ыргынан к'онпы тан'ычьэты пэтывагыргын ныгитэк'ин, мин'кыри к'ун ынк'эн пэтывагыргын ыргынан рай ченэтпэральо, поэтичныпэральо нылгык'ин. Мури-ым коргавыльыморэ, ин'к'ун ынк'эн пэтывагыргын энмэч уйн'э, ырыкы ныпэраморэ эчичевкыльу, ин'к'ун «цивилизацията ымвагыргын прозальо нинэтчык'ин».
	— Аны вай к'ывалём, профессор, — арак'ырак'авн'ыкэгты нивк'ин Гивытэгын. — Тэлен'кин, мурык варата пэляё пэтывагыргын, марынравъэгырго мурык варатэты гатвален. Ымъым вай к'ырымэн марынравъэгыргын, ыныкит тан'ытвык. Вай ынк'эната моргынан к'эглынангэт лыгъэк'у пэтывагыргын. Поэзия-ым моргынан элвэльинэк мытльуркын. Ынк'эн поэзия моргынан тайкаквыргык н'аргынэнагты, пэтывагыргэты, мургин варат гыюлетык, лыгъоравэтльанымык к'эргатыльык электричествок мытльуркын...
	— Электричество ынкъам поэзия тан'алван' вальыт, мсье Гивытэг. Тан'алван' вальыт.
	— Мурык-ым чимгъугйит ынк'энат тан'алван' вальыт чымчан' поэзияк ынкъам пэтывагыргык, аны мэркычгыргын ынк'эн пэтывагыргын. Этъым вай ымыльо капиталистцивилизациякэн

С. 113

а'ткэнъян, ынкэкин «прозаизм», торгынан ынн'ик тывъё, рыялгытаркын... Вай-ым гынан профессор ванэван к'ычичев, энмэн вай моргынан тан'алван' вальын цивилизация мытынтомгавыркын, к'ырымэн капиталистыльэн...
	Лыгэн-ым вай ынк'эн профессора ванэван ныратвыгнэн. Вачак' Гивытэгнынэ энмэч рытгэваннэн, энмэн ытлён ванэван нырак'ырак'анн'ын. Ытлён нивк'ин:
	— Вай варкыт н'ирэк' буржуазный национализмыт, национальный чермын'атгыргыт. К'ол калырогты чермын'атгыргын. Ынк'эн вай моргынан чеэкэй эк'у мытылгыркын. Вай-лым к'ол национализм варкын. Вай о'равэтльан нивк'ин, энмэн ытлён ымыльоваратэн тумгытум, вачак' ванэван ипэ ынкэкин варатэн армагыргын пэгчин'у нылгынин. К'онпы нак'ам пэгчин'у а'к'аян рэк'э рулыльыт ынкъэнат вараттэ, ръэнут вай ырыкагты гэчимгъутэйкивылин...
	Профессора раммынон'эты рыгырголявнэнат мынгыт ынкъам э'тйивыльыт мын'эпчигъэт. Гымнан тыпчен'инэт тылетумгыт. Тивынэт, энмэн мури Гивытэгын пылыткук университет ынкъам к'онпы рагтык Лыгъоравэтльанотагты, моргынан мыкын' поэтическъиттъыт мытраяркынат, кытк'онача прозаильын автомобиль.
* * *
	Мури Красноярскагты ныпкиттылемури. Гым чоттагнык, к'эргычьык к'ача нылк'отытвайгым. Гымыкы эймэквъи Гивытэгын. Ынан энамн'ылёгъэ:
	— Иа'м ынк'энат бельгияльыт францияльымэл нывэтгавк'энат?
	— Мин'кыри к'ун ытри айвачын'к'ачайпы.
	— Иа'м-ым?
	— Мин'кыри к'ун айвачын'к'ач Бельгияк ымыльо Францияльымэл нывэтгавк'энат. Уйн'э бельгияльэн чинитйилыйил.
	— Вай к'эйвэ?
	— К'ымн'ылё чинит ытри, эвыр алымалявка риты. Айвачын'к'ач Францияльымэл, айгыск'ын'к'ач-ым Фламандыльымэл нывэтгавк'энат.

С. 114

	— Фламандыльымэл?
	— Ии. Ынк'эн рай малголландыелыел.
	— Вынэ к'ырымэн. Ытри францияльымэл нывэтгавк'энат.
	— Этъым айвачын'к'ач Бельгияйпы ытри. Льеж н'ан малайвалын'к'ач.
	Гивытэгын тэнн'ыткугъи.
	— Вай гымнан малымыльо тавалёмын. Ыргынан мури нытвыморэ. Рыпэт тымэчекэвкитык.
	— Мачыргынан чинит ытри нэкэвкитынэт. Вай мури ванэван ырыг рээн вама мынлыгэвэтгавмык.
	— Вынэ ванэван. Аны вай ыргынан нытан'ытвыморэ.
	— К'ак'а! Рэк'ын-ым ытри нивк'инэт? Ниничгытэтк'инэт, ин'к'ун
мури 	о'равэтльамэл мытпэраркын?
	— Ванэван. Игыр тан'ванэван ы'нкэтъон мэн'к'окэнаморэ. Лыгэн ынн'ин нивк'инэт, энмэн мури тан'ъаачегморэ. Ытлён рыпэт иквъи, энмэн мури ынык льежстудентык тан'ын':
	— Како н'ан!
	— Ии, вай мэлынн'ин иквъэт. Ытри вай мурык Франциелык инэныгйивэтыльык чекалван' нывэтгавк'энат. Гынан-ым мин'кыри гатвылен Северный факультет?
	— Ытръэч тивын, энмэн гым н'энку нырэгъючечн'игым. Ы'мтъом?
	— Вай-ым ытлён малынн'от иквъи... Энмэн Северный факультет малмыркон' вальын. Валёмэ? «Вэчьым, нивк'ин, ымы программа ынкы алван' вальын». Мыркон' вальын.
	— Рэк'ын-ым гынан ытлён ивын?
	— Н'ан аны ытри амыргынан нывэтгаквылгык'энат. Гымнан ванэван мивынэт, энмэн тывалёмыркынат.
	— Ии. К'эйвэ. Аны иа'м гытгытэ вай. Лыгэнитык ымы гыт ынкы рээн натвыгыт.
	Н'ан мин'кыри к'ун-ым Гивытэгын ванэван Северный факультетык ныкэлиткун. Ынан математический нинэплыткутылек'ин. Мургин-ым тылетумгыт нычимгъук'инэт, энмэн лыгъоравэтльат к'олефакультетык а'к'акалеткон' ынкъам ынк'эната ырыкы ынкъам к'олеайгыск'ываратэты янрафакультет гантомгавлен — мыркон' вальын.

С. 115

	Ынкы ы'лё ынк'эн моргынан вэтгаво люн'ылгэ, эргатык-ым гымнан профессоргыпы тымн'ылён'н'он Льежкэн университет ынкъам ынкы рээн нэнатвэгым ыныкагты Ленинградкэн. Гымнан ыныкагты тытвын, энмэн мурык факультетык ванэван амайгыск'ывараттэ нырэгъючечн'ынэт. Ырык рээн ымы рэгъючечн'ыркыт к'утти студентыт — лыгэн ымыльо айгыск'ываратнымытвагыргэты пэгчин'этыльыт. Чама тивын, ыныкит к'ол мэн'ин эйгыск'ыльын элвэльинэк рэрэгъючечн'ы — алвафакультетык нырэгъючечн'ык'ин. Вай тэнмычьо тылгын математика факультетык рэгъючечн'ыльын Гивытэгын.
	— О! — профессора вайманатэты гитэнин Гивытэгын.— Вынэ колё вэймэну пытк'ы тылгын'н'огыт. Гымнан чинит к'онпы нэналвавэгым гыюлетык математика... Валёмыркын, Клодин, мсье Гивытэгын к'ытлыги математик! Китак'ун, студент, к'ынльун'эт гынин матрикул. Мин'кыри гыт ныкэлиткуйгыт?
	К'эйвъэм вай ынк'эн чама мын'эпчин, чама-ым вэнлыги, ин'к'ун ы'нтанлымалявынат гымнин тывъё. Гивытэгнынэ зачётный книгак'ай йытонэн ынкъам профессора гитэнин. Аны качьарэты ынан рыпэтгавэты нинэнльун'этк'инэт мытлын'эн рылгыт ынкъам нивк'ин: «Отлично! Отлично! Хорошо! Нэмэ отлично!»
	Ынкы вулк'ытвик моргынан мытытвын'н'огъан Хабаровск. Гымнан тыкэтъон: Хабаровскык музейык варкыт о'птытъар гымнин нымтумгин Гэмавъенэн ван'к'ыттамэнн'ытайкыёт. Мадам Леерлинкына кален'н'онэн блокнотык ынк'эн нынны, ынръам ынк'о рэчьэтгъи, ныгтык'эн францияльымэл кэлик вытку валёмъё лыгъоравэтльанынны. Гивытэгын-ым мадамык к'ача нывакъотвак'эн. Ынан ынк'эн льунин ынкъам амъянра гамгабуква францияльымэл тывын'онэн. Мадам Леерлинкына кэлинин нынны, ынк'оры мэрынрэк'эй иквъи:
	— Вай эви гыт францияльымэл вэтгавык ныгъюлигыт?
	— Вынэ ванэван, — игыпэтгъи Гивытэгын. — Ытръэч лыгикиткинук'эй.
	— Аны иа'м игыпэркын, — иквъи профессор. — Гымнан чинит матрикул гэльулин. Французский — отлично!

С. 116

	Ынкъам ынан нэмэ рылгылгын рыкалыровнэн.
	Аны колё челгыльоквъэ ынин н'эвъэн ынкъам вамылкаёогты, ин'к'ун эвнэтэнн'ыткукэ, рэмыннун'гъи. Вачак' ытлён вэнлыги тэнн'ыткугъи ынкъам мури нэмык'эй ынн'ин мытинмык, мин'кыри к'ун мачакавкэгты нытваморэ. Яачы вытку профессор танн'ыткон'н'огъэ — аны янор нэналвавк'эн чичевык иа'м мури мыттэнн'ыткуркын. Вачак'-ым ынк'оры аны нуръэв ытлён нивк'ин: «Како — вай! Вачак' вай моргынан мури мытытвытык, ынн'э к'ытлыги нывалёмэгыт. Ай, ай, ай!»
* * *
	Аны тан'пэрата Байкала гэниничгытэвлинэт мургин тылетумгыт. Вай нэмык'эй ымы нымкыче н'утку тальыморэ мури к'онпы к'эргычьэты нытлеммури. Н'эйиквит, лымынк'о нутэск'ычыкукин ръэттэ, ранн'элёвъёт кытыйга эйычгит, тыленэн'ъэтвыг, ыяан'агъеквэт.., Катам пылвынтыръэттагнэты эйычгин ныпкирк'ин. К'ол итгъи нывилык к'олекупэк тылельын н'ан офицер гаймыёчгыма тэгрэтгъи пылвынтыръэтгыпы ынкъам байкалмэмля аймыйыръатгъэ. Аны ымвагон гиквичилин. Лымынк'о рэмкэ тэлен'гырэп ныяак'эн «Аны тан'ан'к'ы, священный Байкал»...
	Профессор Леерлинк байкалмэмля никвичик'ин, станцияк    бурятгыпы-ыннын'ыттыльэпы нинэркурк'инэт ыпатомультэ, нинэкэлик'ин Байкалгырап. Кытыйгын «баргузин» йъок, нымн'ылёк'эн: «Мэн'ин ынк'эн «Баргузин?» Ынин-ым н'эвъэн к'онпы к'эргычьэты нытлепк'ин ынкъам нэтчывъенток'эн: «А'мын ивкэ ымалян'эт н'утку рисоватык!»
	Хабаровск энмэч чымче. Пэтле мури амъянра мытрэквэты. Профессора начыгмык улвык, ин'к'ун ынык н'эвъэнэ вэлер карандаша ынрисованмык кэтъок'аво. Вынэ а'к'аа'нк'атын'. Вачак' чама э'тки рай рэк'иничгыту нэрэлгымык. Ривыркынин'ыт рагтык: «Аны н'ан к'аат ынкы, рыркат, чукчит...»
	Гивытэгын иквъи:
	— А'мын-ым к'ырисоват. Эченур янор гымнан тури мыфотографироваттык кэтъок'аво.
	Ынан чанлячыкойпы йытонэн тэйкыткунэн' «Фэд» ынкъам

С. 117

станцияк нынныльык Ерофей Павлович тын'ачьывакан'ынвык фотографированнэнат.
	Ынк'оры мадам Леерлинкына нарисоватын'омык. Чывиптыкэливытгырурэмил мури тэн'илюкэ вакъотвальылк'ылморэ. Гым олвыма, Гивытэгнынэ нэнатвык'эн, мин'кыри мадам Леерлинкына ранкалыровн'ынэнат мургин портретыт льежкэнагты томгэты чама ратвыркынэн, мин'кыри ытри гэгэк'эн'ыльэтлинэт, гумк'эн'ыттылинэт...
	Мадам нытэнн'ыткук'ин ынкъам нивк'ин:
	— Нак'ам ымыльорык мурык тумгэ лыги — мури ванэван айгыск'эты мынрэлк'ынн'ымык. Вай ынанайгыск'ын'к'ач мургин йъоо — Ленинград!
	— Аны мачынан. Тури авынтылягты айгыск'эты эквэттык. Вай торгынан ноездык Москва-Хабаровск льуткы н'ирэк’ лыгъоравэтльат ынкъам ыргынан тури нэпчен'итык. Ынк'ъом к'утынэ лыгъоравэтльата торыкагты рык'эвивнин ярамэмылк'ай.
	— Эмъим мэмылк'ай? Тумгэ рыльун'этыйгут нэрэнтын'ын.
	— Ынан к'иквынэт, энмэн тури рагтытыляма мэмылк'ай э'лерэгъи, рыпэт тъылын'огъэ. Эмъейвэчу лын'э к'эгнэвыткы ынкъам иръык'эй тэйкыткы. Ынан тэнуйгиръык'эй Хабаровскык к'ыркургыткы, эченур вэтык'ун фабрикагъевк'ав к'ыгтыгыткы.
	Этъым аны Гивытэгын гэтэн'кэвлин мурык тылятомгэты. Ынан ытри к'ынур кэлиткутумгыт нэнаквэтгаатк'энат. Ытлён нытинэнтэнн'ын'к'ин морыкагты, вачак' ыныкит гым нытанн'ыткон'н'ойгым, мадам Леерлинк нивк'ин, энмэн ынк'эн тынкимылтэвыркын. Вачак' портреттэ а'мын мэлнымэльэв рисованнэнат.
* * *
	Ытръэчк'эвъылё, катам Хабаровскагты пыкэттыляма, Гивытэгын ытри профессор гытгытэ вак лываквъат. Нэмэ елырачвын'ыльатын'огъат. Игыр-ым ыргынан н'автомгатгыргын гэркутлин. Профессор нытъивъэв нивк'ин, энмэн н'автомгатгыргын игыр вэнлыги авынръотавэты советвластя панэна варкын лыгъоравэтльанотак.
	— Тан'ванэван имыръэнут нык'ивръив алван' нынъэлын, —

С. 118

нивк'ин ытлён. — Пытк'ылым вай ынк'эн. Ин'к'ун н'автомгатгыргын ы'нынтыяатын — оратвальылк'ыл рэмкын. Мин'кыри к'ун нэнэнэт ытлыгэпы чымче варкыт. Ынк'эната вэтык'ун н'авыск'атэты томгыльатгыргын алван' нъэлыльылк'ыл. Ынк'эн к'ырым нык'ивръив вальылк'ыл. Вынэ чамъам гым тыралымалявы. К'эглынангэт танръотавын' н'автомгатгыргын, ынръам чамъам рыгъюлевык н'авыск'атэты тумгыльэтык.
	Гивытэгнынэ мачэгыпатэты нинивк'ин профессор, эннэм-ым лыгъоравэтльат ымы тэленъеп «ныгъюлк'инэт тумгыльэтык н'авыск'атэты», нэмык'эй ымы к'улинутэкинэмил о'равэтльамэл. Ытлён нивк'ин, энмэн н'автомгатгыргын игыр уйн'э лыгъоравэтльанотак, мин'кыри к'ун тан'алван' нъэлги варатвагыргын, нак'ам-ым н'автын'гыргын к'эглын варатвагыргэпы вальын... Вай Гивытэгнынэ ымыльорык гыттапъоравэтльата лыги лынъё профессорэты нэнатвык'эн, вачак'-ым профессор к'онпы нивыльэтк'ин:
	— Вынэ к'ырым, к'ырым. Аны вай ынк'эн к'ырым эк'ылпэ алван' нъэлыльылк'ыл. Вынэ к'ырым.
	— Вынэ-ым микынэ ынк'эн тан'ын' лыги, мсье профессор? Гынан, Ленинградык ымы айгыск'ын'к'ач атвакыльык? Лымэвыр моргынан, лыгъоравэтльанотак чинит мэйн'этыльымури. К'эйвитык этъым моргынан ынк'эн тан'ын' лыги: вай н'автомгатгыргын к'эглын мурыгнутэк игыр уйн'э. Вай гыт ивыркын, йъарат нык'ивръив ынк'эн вагъэ? К'элюк'-ым! Вай-ым ынн'ин мургин варат тан'ытвальын! Мин'кыри к'ун мури социализмэты катам первобытнынымытвагыргэпы мытнъэлмык, катам воск'ынымыгвагыргэпы. Лыгэн ымыльыформацият мытгалянат, ымы игыркин тургин яаё, мсье профессор!
	Мин'кыри к'оо нъыплыткунэт елырачвын'ыльыт, ыныкит мадама ытри аянотк'ъока нъынтынинэт. Ытлён иквъи, энмэн ынан тан'гэмо, ръэнут ынк'эн обществокэн формация, эвыр-ым ыныкит ыргынан н'авыск'атэты томгыльатгыргын, натвыркын, ынан ытри рэвинрэнн'ынинэт «Ытръэч амыргынан н'эвыск'этэ,— иквъи ытлён—лыги томгыльатгыргын».
	Ытлён иквъи, энмэн н'автомгатгатгыргын э'тки. Мури вэтгыры мытытва. Ынин мадам иквъи, энмэн н'автомгатгыргын

С. 119

Лыгъоравэтльанотак гатвален, мин'кыри к'ун эйгыск'ыльыт эгъюлк'ыльинэт нипъэв тумгыльэтык н'авыск'атэты.
	— Аны ынн'э анн'эно инэлгыкэ, — иквъи талгъэн'ырамыннон'эты ытлён, — ынн'э гымыкы э'э'ткэ. Вынэ чекыяа, гилчыку, к'ивъечыку нымытвальын к'лявол нымэльэв а'катомгыльатын'. Алван' линлин' вальылк'ыл.
	Лыгъоравэтльанотанот-ым панэна эйгыск'ык ынкъам мадам иквъи: «Морис к'эглынангэт ивыркын — н'автомгатгыргын еп лыгъоравэтльанотак варкын».
	Ынк'энагты рыпэт ымы профессор иничгытэтгъи.
	— Ынн'э, Клодин, — иквъи ытлён. — Ынн'э гым ынн'ин инэвинрэткэ. Ванэван ынк'эн эйгыск'э. Н'автомгатгыргын ымы тэленъеп омнотак гатвален. Ванэван ынк'эн гымнан мытвын.
	Рай Гивытэгын иа'м галгэкачьаравлен. Ытлён иквъи:
	— Эвыр-ым, мадам, гынан к'ляволтэ ратгэмавн'ыльо лын'ынэт н'авыск'атэты тумгыльэтык, тратвын'ын кутыргин н'ирэнн'инн'эвыск'этин чимгъун. Ытри вынэ гынык чекалван' нычимгъук'инэт. К'утынэ Ленинградык гымнин тумгытум а'тчаркынэн, к'утынэ-ым гым Въэн'ык ринэнрынгиивы.
	Этъым ынк'эн мэлытръэчтэгын елырачвын'гыргын.                         Энмэч Амур-ваамкэн увэйычгит нывытрэтк'инэт. К'утти тылетумгыт энмэч о'ратытлеты мурык купэк к'ача ныгаляк'энат. Мури нэмык'эй мытакватын'о. Тылетумгэ аны тэн'имырэк'э нивйивымык. Моргынан ытри нэмык'эй. Айпын'н'ок чен'ыл гымнан ынкачыкойпы к'ол лыгъоравэтльакнига тыгтогъан ынкъам тылятомгэты кэтъок'аво тыйылгъэн. Ынк'эн гымнин елыльатъёт Пушкинын стихыт. Аны тылетумгэт к'авэйыръэты гакачьаравленат. Гивытэгын иквъи:
	— Вай-ым н'от. Вачак' гыт чит к'олекупэгты гынтэвыркын. Кэтъоркын?
	— К'эйвъэм ыргынан ымыльо гынин мынгытъылён'эт тывъё навалёмын?
	— К'элюк'-ым навалёмын! Вэлер-ым к'улиръэнут. Вэлер ымы ынк'эн. Гыт чинит иви, к'онпы лыги ленъёлк'ыл, мэн'коры ытри етгъэт. Вынъэм ыргин страна ымисторияэпохак морыкстранайпы пэлятгъэ.

С. 120

	Эвыр ынкы гымнан нэмэ ытри тыльунэт. Ытри ковльорвычыкогты нывакъок'энат. Ыргынан нэмык'эй мури нэльумык ынкъам мытлевалытковылгымык.
	Ытри рамкыльырагты «Амур» эквэтгъэт. Ыргынан н'ыронъылён'эт нырэгитэн'к'ин Хабаровск, ынк'оры рин'энэн'этэ рэпэлк'ынтэнн'ыт Москвагты, Москвайпъым рарагтын'ыт Льежэты.
	Муръим билеткассагты мытылк'ыт. Ынкы моргынан мытрэгйивк'эвн'ынэт билетыт, Владивостокэты мытрэквэты ынкъам ынк'о Охотскан'к'аеквэ, Берингоан'к'аеквэ лым мытрурэле. Гивытэгын Въэн'ык практикальылк'ыл, гым-ым лым Въэн'гыпы орайгыск'эты трэквэты, Лыгъоравэтльан'к'ачормэты, чычатнымэты, эргыпатколхозеты «Эргыръон». Ынкы нымытваркын гымнин ытлыгын, ынпыначгын Мэмыл, ван'к'ыттамэнн'ыльын Гэмавъе, колхозкэн механик Кэльэвги, Йынрын, Кэн'ъири, Гэмалк'от. Эмк'элелвынэ гым энмэч ынкы нытвайгым. Эмк'элелвынэ гым нымръэтъеквэ нылейгым. Калеткорак'эргычьык нинэльуйгым н'авучитель Валентина Алексеевна ынкъам гымнин увлылячакэттык'ай Тывъар; к'олеклассык к'эргычьык нывытрэтк'ин гымнин тэлен'тумгытум, учитель Эйн'эч, ынан рай ръэнут доскак нинэкэлик'ин. Ан'к'ачормык, кэтэм ынкы, мин'кы выквыт чемычгайыткынэты нэнанноматк'энат эйычгитэ, н'ыроргарэ а'ачека—Унпэн'эрынэ, Ринтувйинэ ынкъам лым рай микынэ алкынвы нынтэнмавк'эн к'эйъытвъэт.

С. 121

Содержание
Стр.
Амаравкэваратэн таа'койн'ын ……………………………………………………3
Амалван' вальыт о'равэтльат …………………………………………………...15
Тургивикин ныкирит…………………………………………………..……….. 57
О'равэтльэн вагыргын………………………………………………………….. 69
Мынгытъылён'эткэн тылетумгыт ...…………………………………………..105
