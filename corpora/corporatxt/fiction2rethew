Рытгэв. Пын’ылтэлтэ
Рытгэв. Пын'ылтэлтэ (Рассказы). М.-Л., 1953. 78 с.
С. 5

К’эргычьык’ай.
	Ынпыначгын Гэмалк’от ченэтрак тытлык к’ача нывакъотвак’эн: мэрынрэк’эй тэпъайн’агты уттытъул нэнарынн’ык’эн: вынэ вай тэленъеп оргоор танкавн’ыёлк’ыл, мран’к’ачпагтылгык н’ирэк’ н’ынн’ыт гэмлелинэт.
	К’эйвитык вай игыр элеръуркын, к’ырым пэтле оргоор яаёлк’ыл. К’эглынангэт руссильыт нивк’инэт: «Оргоор еп элек рытэнмавъёлк’ыл...» К’эглынангэт вынэ! Н’ан а’ткэвма итыркын ынк’эн о’равэтльан, ыныкит ынан оргоор вытку ы’летык кэтъоркынэн. Гэмалк’от вынэ алван’ вальын, ынан ымыльо яаёлк’ыл нинэтэн’гыйипк’ин. Ынан рыпэт ымы еп этэн’элеръукэ, рырыткон’н’ок, оргоор рэтэнкэвн’ынин.
	— Гэк, аны вай н’отк’о тагн’ынн’ын ратваа, — нытипъэйн’эк’ин ынпыначгын, — о’мрын’ынн’ын, лыгэтагн’ынн’ын...

С. 6
	Ытлён гатгаткок паагъэ, вынынтатгъэ ынкъам льунинэт нымръэтъеквэ рагтытыляльыт ынин эккэт — Унпэн’эр ытри Ёорэлё. Унпэн’эрынэ ныпылмэръэв н’эранмынга нинэнрык’ин майн’ык’эргычьытъол, Ёорэлё-ым гатанойгыкалеёчгыма, рыпэт вай к’ымэк нилюльэтк’ин ынинэльык гыролмакы. Лыгэн вай мран’к’ачайпы, ынк’оры-ым н’ачгын’к’ачайпы ныкытгынтатк’эн. Аны н’от нинэлгирэнйин’к’ин к’эргычьын — к’ынур-ым вай нинэвинрэтк’ин Унпэн’эр.
	Гэмалк’от к’утгъи, тэвлянэнат эръыткынгыпы чемыръот ынкъам рэгъи ярачыковты. Пэнъёлгык к’ача нык’итпыльэтк’ин ынин н’эвъэн Нутэн’эвыт. Ынпыначга рэймэвнин пэнъёлгэты аны колё талянъяптагнэпы вакъоск’ыёлго итыльын ръавкыванналгын, вакъогъэ ынкъам иквъи:
	— Вэнлыги рай нэрэтыркын.
	Нутэн’эвытынэ лыгэлнин ынин вэчепыгыргын. Нак’ам вай гынмыл чит аны ныкоргыграпк’эн тамэнн’анма! Вынэ опопы ынн’э авнанкалыровка, ин’к’ун ынан льунин у’вэк’учин пыннаквыргын. Ынкъам к’ынур вай тан’апагчен’аткэгты, ытлён пынлёгъэ:
	— Ръэнут нэрэтыркын?
	— Ръэнут? Ынн’э вай гынан лыги!
	Ынпыначга матэватэты гитэнин н’эвъэн. Вынэ вэчьым ытлён эккэк рээн. Гэмалк’отына уттытъулк’эе рыгыткунинэт вылк’ытъулти, йытонэн к’ол, к’игылгырылгэ пиринин ынкъам койн’ычыко ёнэн. Рыйынавык койн’ын, вай чит татлын’ыркынэн н’эвъэн, вачак’ ынръам аны тагъенчальатын’огъэ. Нак’ам тагъенчаплыткок энмэч ак’ататлын’ын’: эккэт пыкиргъэт. Унпэн’эрынэ ныпылмэръэв нотаск’ыткынык рытрилнин к’эргычьытъол, роляннэн рэнмык, ынкъам иквъи.
	— Вай мытрэтын.
	Ымы мэн’ин рэк’ын люн’ивэ итгъи. Ытлыгэ ынн’ин гитэнин Унпэн’эр, к’ынур вай ынан к’эргычьык пууръу рэннин юргытвъиттъын. Ынк’оры ынпыначгын о’рапэнъёлгэты тылигъи ынкъам нэмэ тагъенчан’н’огъэ, ынн’э-ым вай ымы мэчынкы атагъенчака тан’этын’.

С. 7

	Ёорэлёна лыги: вай ытлыгын ынкъам ынинэльын а’ткэвма варкыт.    Нак’ам-ым н’инк’эй ынн’атал а’ткэвма нытвак’эн, ыныкит ытри нымаравк’энат! К’эйвитык-ым Унпэн’эрынэ нунтымъэв нинэчеритвык’инэт плекыт; ытлыгын нытаак’ок’эн; ытльа, панэна пэнъёлгык к’ача нык’итпыльэтк’ин, к’ынур вай ымыльо нымэлк’ин. Вай-ым пэнъёлгэпы нылгэчачаткэк’эн тотъерыркатъол. Мэн’ин ымы епэчгин э’тйивкэ, вачак’ Ёорэлёна нинэлгэлк’ин, вай-вай аны ръэтйивчинн’ыт. Ытлён рыпэт акавкэтын’огъэ.                                                                                                  	Ёорэлё гынмыл чит нычимгъук’ин: вай ярак пыкиринэн’у ытри Унпэн’эр наратайкын’н’он’ын к’эргычьын. Н’ан-ым ынк’эн игыр опопы авнатвыка. А’мын вай ивкэ игыр ръэнут тывык, ин’к’ун ынк’эн акавкэгты ак’очеткынкагыргын авнатвака нитын... Ынръам вай Ёорэлёна тан’ванэван ръэнут ныкэтъонэн: калеткорак эгыръылё ытлён лён’ымн’ылёта нэнтыэн, вай ръэнут тан’ычьыгыргын уйн’э.
	Н’инк’эе выяннэн калеёчгын. Ынк’оры гэпинтык’этлин ковлёкы рыватъё кэлитъул — журналкэн майн’ыкартина. Ынк’эн инъэ Ёорэлёна челгыкалетконан’ата томгэпы рылпууръэвнин. К’ак’а ынръам чит рытгэваннэн ынк’эн?! Лыгэн вай к’эргычьынрыльын Унпэн’эр рырынгээвтагнэпы — тан’ымыльо рытгэваннэн Ёорэлёна.
	— К’ыгитэгыткы анык’ун! — качьаравэты к’улильэтгъи Ёорэлё, рыпэтгавма кэлитъул ынкъам ныпылмэръэв кэгынмэ рыпылгытравма чевтыстолк’айыткынык. — Вай н’отк’эн Маратгыпы тылпууръын. Ынин ытлыгын Увалягты гэквэтлин ынкъам вай ынк’оры рэннин. К’ыгитэгыткы анык’ун!						Нутэн’эвыт ытри Унпэн’эр и’мпыгъэт амалван’пэральэты майн’ыфотографиягты. Ёорэлёна калевэтгавнэн:
	— «Москва сегодня. Высотное здание на Смоленской площади». — Ынк’оры йилыльэннин: — «Москва игыр. Иквыльын ярачгын Смоленскак площадык».
	— Какомэй! — к’олентогъэ Унпэн’эр ынкъам рылгын’н’онэнат рапытвыт: — Ыннэн, н’ирэк’, н’ырок’...
	— К’ликкин ыннанмытлын’эн парол рапытвыт! — к’олентогъэ Ёорэлё. — Гымнан энмэч гарылгыленат! Марат нивк’ин: —

С. 8
	— К’ликкин мытлын’эн парол, гымнан-ым тыпытк’ырылгынат, кытлыги вай к’ликкин ыннанмытлын’эн парол!
	— Инэнръэчевкэ, — иквъи Унпэн’эр, ынкъам нэмэ рыялгытаннэн рылгылгын ы’ттъыёлкэнагты рапытвэты.
	— Катам йъыйъытагнэты иквэльын яран’ы! — мэрынрэк’эй иквъи Нутэн’эвыт. — Ръэнутэт-ым ынк’эн эвыча? Ковльорвыт?
	Гэмалк’отына нэмык’эй вай тан’ычьатэты нъэгитэнин ынк’эн картинка. Аны н’ан пагчен’гыргын гитэк, мин’кыри вальыт турыльыт Москвакэнат ярат. Нак’ам эймэвык ынкъам эккэк рилпык гыргочайпы лылепык э’тки, чама вай ынн’ин итыльын, люрэк’ тэнчимгъутвильу нэрэлгын’ын. Вай рэчимгъун’ыт, энмэн к’эргычьын тантайкын’... Вэнлыги нэрэтын, ынн’э ынан ръотавнэн, к’эргычьылёчгын... Вынэ н’от ванэван ейвэчу эк’ылпэ нырэлгыгнинэт эккэт.
	Вай-ым картинка. Ыныкит ыргынан ытлыгын вэймэну нэнъылгын, мэчынкы нэнъырэтын ынкъам нэнъынльун’этын. Нэгитэйвыркын, к’ынур ытри н’утку амыргынан...
	Игыр како ынпыначгын Гэмалк’от алван’ чимгъуркын. Ымы н’эвъэнэ, ымы эккэтэ нылгирэнльун’энн’ык’ин ынк’эн Москвак тайкыё майн’ыльин’ын тан’пэрарайн’ын. Нутэн’эвытынэ рыпэт умнин о’рытлыгэты н’инчьэн экык. Нак’ам вай ытлыгын панэна нанн’энатвак’эн, ынкъам ынк’эната Ёорэлё айылгаквъэ эймэвык ыныкы.
	Нутэн’эвыт пэнъёлгэты к’ытгъи, ин’к’ун ынпыначгын эвнэчимгъукэ ынн’от нитын — энмэн ымы ытлён эккэк рээн; ин’к’ун тан’амынан ройыръык авнатвака нитын. Картинка-ым ынан этъок’айк’ын, ынпыначгын н’ыток, рэгитэгнин. Лымэвыр вай эвыр ытлён нэмэ ракоргавы ынкъам анн’энкыльо рэнъэлгъэ.			— К’эглын, к’ликкин ыннанмытлын’эн парол! — энэчгытэты к’олентогъэ Унпэн’эр, рылгыплыткок рапытвыт.
	Гэмалк’отына лыги, энмэн рай Москвак игыр нылгэнэквык’эначгыт тотъярат нэтэйкыркынэт. Вай ынн’ытэк’ нымнымэты гэрэтлин кино, ынкъам ынкы Гэмалк’отына льунин к’ол ынн’ин вальын тайкыё яран’ы. Ынк’эн ярачгын еп эплыткукыльин, чама-ым экранык ынк’эн йъарат ныйык’ъэв галяск’ычатгъэ. К’ликкин ыннанмытлын’эн парол рапытвыт? Чамъам

С. 9

вынэ, ынкъам Гэмалк’от рыпэт матэватын’огъэ. Чама ынк’эн тывыркынэн Унпэн’эрынэ. Вай к’эйвэ имырэк’ын нъивын игыр Унпэн’эр, энмэн рай митиврэльылк’ылмури, — вэнлыги ытлыгын к’ырым нъалымалявын, ынн’э вай гэлгигытъэвлин.
	— А? — пытк’ымн’ылёгъэ ытлён. — К’ликкин ыннанмытлын’эн парол рапытвыт? Вынэ имыръэнут тан’рисоватын’. Ымы к’ликкин мынгыткэн парол. 	— Аны вай к’ырымэн рисоватъё, ынк’эн фото! — иквъи Ёорэлё. Ытлён галгэнкачьараватлен вай-ым к’ынвэр вэтгавымгольа ытлыгэ. — К’ыгитэ анык’ун. Ынк’эн к’эглынангэт ынн’ин вальын яран’ы. Высотное здание!
	Н’инк’эе ынк’эн ынн’ин коргэты, качьарэты тывнэн, к’ынур вай ынан — лыгъоравэтльапионера Ёорэлёна — гэтэйкылин ынк’эн тан’пэраярачгын.
	— «Высотное», — пытк’ытвынэн ытлыгэ. — А’мын вай гыт, кэлиткульигыт! Мытлын’к’авклассык яврэна рэкэлиткугъэ, вачак’-ым нымэльэв росэвэтгавык еп эгъюлеткыльигыт. Ванэван «высотное», вай ипэ «высокое» — ынн’ин нымэльэв тывъёлк’ыл.
	Ёорэлёна ынн’атал ы’лгу нинэлгык’ин ытлыгын; Гэмалк’от колхозык ымыльорык ы’лгу нылгык’ин. Вачак’-ым машинкалеё вэтгав Ёорэлёна ванэван мэтиву нылгынин. Вай-ым ытлыгын к’ол нитк’ин нэмык’эй ныръэчетк’ин, Ёорэлёна-ым ымыльо эгыттагнэты калевэтгавъё — тан’ымыльо кувчемгъовты, к’эргавэты, к’эглынангэт вальын.
	— Вынэ к’эйвэ высотное, — мэрынрэ, нак’ам вэтгычемгъовты иквъи ытлён, — Вай н’утку ынн’ин гэкэлилин.
	К’этэв вай Нутэн’эвытынэ к’амэтванвы э’йн’эвнинэт. Ымыльэты ройыръын чевтычайпавъёлгык гыролмакы вакъогъат, эккэтэ рилк’унэн’эт нагтонат. Ытлыгыт тэленъепкинэмил эрилк’унэн’кэ нык’амэтвак’энат, ынкъам Гэмалк’отына к’онпы тэнн’у нинэлгык’инэт ынк’энат к’амэтванан’ат. Вай-ым ымы игыр, ыныкит ынан льунин Унпэн’эрынэ аткэвма горгыпъё эръэтъул, эрэтыльын к’амачыковты, ынпыначгын коргавтанн’авэты иквъи:			— Вэлер янор нъэгъюлетын... 							Вачак’ Унпэн’эрынэ к’ынур вай лён’валёма рыннин. Ынан нунтымъэв пынлёнэн:

С. 10
	— Ы’мто, мин’кы к’эргычьын мынтэйкын? 							— Аны чик’к’ырым мынтэйкын. К’ынпааквын аны ынк’эн тывык. К’ырым яран’ы к’ынэквын. 												— Вынэ вэнлыги трэтэйкын’ын. Э’тки вуск’ымчыку тъэнк’эркын нымытвак. 													— Эвыр-ым ръэнк’этгъэ мурык рээн нымытвак — чиниткин яран’ы к’ытэйкыгын. Ынкы лыгэн чинит чимгъугйит к’ынымытва. Н’утку-ым гым этынвэгым. 												Вэнлыги-ым вай э’тйиквъэт. Ёорэлёна аны колё ынинэльын ейвэчу нинэлгык’ин. Мачвэчеты гэтама ытлыгын, ытлён иквъи: 						— Нак’ам вай правлениельо итыркын!.. Ыныкит Унпэн’эр рантоа, гым ынык рээн трэквэтгъэ. 											— К’ак’а?! — ынпыначгын к’утыск’ычетгъи, кыялгынэн ръавкыванналгын ынкъам колё анн’энагты гэтайвын’н’онэнат эккэт. — К’ак’а! Вай ынпычьэ ытлыгын э’к’у лын’ыркынин, лымн’э-ым н’инычьын рыгъюлевнин?				Ытлён этчывъентогъэ ынкъам мачонтымын’ иквъи: 						— Лыгэнитык аны рэк’ыркын, Унпэн’эр. Вай гынан лыги. Ыннэн патгыргын ёрок тайкыёлк’ыл, к’ол-ым — ярак. Мин’кыри-ым льэлен’кы ратваа? Чьачан’анма рэк’итывъиэ. Мин’къым ынк’эн лыгэрак к’эргычьыт нытэйкык’инэт? Ратомга тэнн’у нэрэлгыгыт! Н’ан Атыкын экык — студент, вачак’ ванэван тымн’элыгэрак нымытвак нычирмын’этын. Ак’эргычьыка нытвак’эн. 				— Тылык’ н’анк’о кытэ практиканвы гэетлин. Ыныкит к’онпы н’утку нъанымытван, вэтык’ун ченэтрак к’эргычьын нъайпаннэн. О’равэтльан к’ырымэн пипик’ылгын: к’ырым воск’ырачыко атчытвальылк’ыл. 					— Вай-ым мури, гыныгмил, пипик’ылгымури? А? К’икви, Унпэн’эр! Нам авъеткынка варкын?  										Гэмалк’от эймэвыск’ычетгъи к’эргычьэты. Ёорэлё рыпэт выенток паагъэ: вай ыныкит ытлыгэ раткыялгыгнэн к’эргычьын — лыгэн ынкы ымы тайкыёлк’ыл к’эргычьын рэчимиръэтръуэ. Ынръам ытлыгын люур иквъи: 				— Мачгынан. К’ытэйкыгын. 								Ынк’о ытлён нэмэ торвын’ыск’эквъэ.

С. 11

	Нутэн’эвытынэ румкэвнинэт чайкойн’ыт. Тан’валёмын’ н’аргын тагъенчальын ынпыначгын, тан’валёмын’ кытоттык гатгаткольын.
***
	Энмэч вай гивин’ит пэтле рэнъэлгъэ Гэмалк’от колхозык правленияльо льотагнэпы. Правлениета ытлён колхозкэмэттъык завхозо итыйгу рыннин. Колхозкэн председатель Вамче ынкы иквъи: 							— Моргынан гыт, Гэмалк’от нымэльэв лыги. Моргынан эпэгчин’эткэ мэчынкы гыныкы ынк’эн мигчир мытрэйылгыт. Вай-ым ымколхозыльэн гаймычьын — колхозвагыргыкэн колё яагты вальын. Ытръэч гыёльоравэтльагты, гыепыткъоравэтльагты гыепынвы танйылын’. 						Гэмалк’от вэтгыры вагъэ.										Янор вай Гэмалк’от нымачайылгавк’эн: люрэк’ аны а’ткэвма ратва. К’этэв колхозкэн счетовод Рочгын’а. Ыныкит Арочгын’ака, Гэмалк’от тэленъеп а’ткэвма нъатван. К’этэв-ым гытамыльа Рочгын’ана ымыльо колхозкэн имыръэнутэт гаймычьыт гарылгыленат, ымыльо ынан гэкэлилинэт кэлитъулык. 		Анъым гаймычьын ынн’ин мыкэльын, рыпэт ымы тэлен’ нымэтынва ынн’ин мыкэльын ванэван нычимгъунин. Эмнун’кы мэйн’ын’элвыл; увэрачыко мэчынкы мыкэльын тэкичгын; ан’к’ачормык нъомрыоккататвак’энат к’эйъытвыт; рэпалгыналгыльыт лыгъитвыт эквыытынэнатрэтъёлгыткынык; колхозтамэнн’ырак механикык Кэльэвйинэ о’птытъарачгыта к’элпэртылячьыт. Ымыльэты гаймычьын ак’арылгын’! Аны майн’ыгаймычьын гыйипыркынин Гэмалк’отына, аны колё гаймычьыльын колхоз «Эргыръон»! 				Колхозыльа-ым а’мын к’эглынангэт Гэмалк’от нэльуэн. Ынан ымыльо мигчир нымэльэв рылян’н’онэн. Ы’ттъыёл ынк’эн тылечьыткульэ нэлгэлгъэн: тылечьымытк’э тэнмычьыгъет пынрын’н’онэнат. Ынпыначга рай мэн’к’о валёмнэн, мин’кэмил мыкэльын мытк’ымыт нэнаяак’эн тылечьэ ыннанкилометрык, ынк’оры ымыльорык тылечьыткульэ ыныкы тывъёлк’ыл, рэк’ык наяагъан гамгалитр. Пэтле лым вай турыльын к’ол чимгъунин:

С. 12

ымыльо гыннин’н’ыттыльыт ивнинэт, ин’к’ун ыргынан ы’нынпэлк’ынтэвыркынэт чекот. Янор-ым к’утти тылечьыткульыт ынкъам гыннин’н’ыттыльыт чит н’ынван’эръогъат, рыпэт чит председатель Вамчена а’тъевын’огъат. Ынк’оры-ым нак’ам валёмгъат ынкъам пытк’ылым майын’кы Гэмалк’от очо налгын’н’огъан.									Аны-ым тэлен’кинэтэ ак’анымытвальа Гэмалк’отына колё торвагыргын ы’лгу нинэлгык’ин. Ытлён к’онпы нымигчирэтк’ин, нык’итпыльэтк’ин, ин’к’ун ымыльо колхозкэн кимиттъыт гытамэты нытваркынат, лыгэн вай чинит чимгъутэ нинъэйн’эчьивык’инэт к’ытлеянвыт. 						Гэмалк’отына ымыльо турыльын ванэван э’нк’у нылгынин. Вынэ-ым ы’твыткульэ, тылячьыытвыткынык кэвыльэ, ванэван к’эглынангэт тылечьын гытамо ы’нылгын. 										Ыныкит ытри, к’ынур н’ан Гэмалк’от еп а’ачеко вама, кэгрилти мотлытъыръотагнэты, рочавкыёлгытагнэты нъатэвыльатыркынат, ынкы ыргынан нэнъылгэлын тылечьын, гытамо нэнъылгыркын. Ынкъам вай ымы турыльыт милгэрти. Ыныкит н’энъянва чинит, ванэван валёма ынпыначгык пын’ылтэлгыпы, ипэ-ым чинитувикитэ, майн’ыкэнойпы чинит увикик, лыги нэнъылгын мин’кырилы рэмкын тэленъеп ныгыннин’н’ыттык’ин! Ынкы вай к’ырым нъэк’ытличьэтыркынэт милгэрчеритвыткук, мытк’э энаркэлек милгэр. 	Тылечьыт, турмилгэрти — ынк’энат вынэ колё яаёлк’ылтэ. Анъым вай нымкык’ин турыльын пыкирыркын лыгъоравэтльанымык! Вай рыпэт ымы кино. Аны Гэмалк’отына тэн’у нинэлгык’ин кино ынкъам эмк’ыныпкирык кинольын нымык, ытлён к’ымэк вай Ёорэлёмэл ныкачьаравк’эн. Эченур-ым, ин’к’ун микынэ эвнэльукэ нынтынин. 								Оттырат, Гэмалк’отына чимгъугйит, нэмык’эй нымэлк’инэт. К’эглынангэт, оттыран лыгэрак майын’кы чама эргын’ вальын. Ымы-ым вай омын’, пытк’ылым ыныкит панрэквыргыт тэн’эйпык витъэ. Калеткоран нымнымык колё яагты вальын, вай-ым калеткорано итыльылк’ыл вэтык’ун оттыран, ванэван лыгэран. Ымы вай колхозкэн правление оттырак кавын’ нытвак’эн... 					Ынръам-ым нымытванвы оттырагты ялгытыльыт Гэмалк’отына

С. 13

йъарантатыльо нинэлгык’инэт. Вай мургин нутэнут уйн’э умкыкыльин, ымыльо таран’ык яаёлк’ылтэ парохода ыяайпы нырэтк’инэт. Аны-ым колё нымэйн’ывилевк’ин гэмгэуттуут. 									Иам-ым ымы лыгэрачыко анымытвака? Вай рэрэъэ — янор чоттагнэты. Н’утку пэнъёлгын, н’утку, ранмынолгык эмыръаёчгыт уттэмыгэт. Н’отк’оры ёрочыковты танран’. Рэлку ээкэт нынлетк’инэт, рэлкун нынк’эргавк’эн, ныномавк’эн... Аны вай талянъяптагнэпы лыгъоравэтльат лыгэрак нымытваркыт, игыр-ым ынръам к’утти оттырагты тагъян’ын’огъат.
	К’утырык-ым лыгэрат имыръэкимиттъэ найыръатын’онат. Ымы вай йылк’ыёлгыт. Миргыт, ытлыгыт айылк’ыёлгыка нынымытвак’энат. Аны вай ныгтык’эн ынпыначго вама алван’ чемгъон’н’ок, алван’ рытчык ымыльо гыролмакы вальын. Ынн’э вай ымыльо нымэльэв нымытваркыт: ванэван ныгытъэтынэт, гаймычьыльыт. Рак’эты лым тэгъен’ыркыт о’равэтльат? 	Ынпыначгын алван’ рачемгъон’ын’огъэ. Ынан нылгинымэльэв гитэйвынин гатгаткоё н’ынн’ылк’ыл, ынк’о н’ирэк’эв рымэгчеравын’онэн. Ынан нэмэ типъэйн’этэ тывын’онэн, мин’кыри ратан’пэраа тэнкэвн’ыплыткук оргоор. Ынръам вай к’элелвын унтымэвкыльин. Нэмэ вай чимгъуу нинэлгык’ин ымыльо гыролмакы эк’ылпэ алван’ нъэлыльын. Ынпыначгын рэмыннун’гъи: ынан кэтъонэн, мин’кыри ынык ярак нъэлгъи йылк’ыёлгын. К’элюк’-ым мин’кыри, вай эккэт вэнлыги лымалё лын’ыркынинэт.
	Унпэн’эрынэ рэннин йылк’ыёлгын полярныстанцияйпы. Рай мэкгыпы куннин, лымэвыр рай микынэ акватын’ок Онпан’арына йылнин. Йылк’ыёлгын ныпэтык’эн, к’эптикинэт кувлюкычьык’эгти онмыёлгыльыт, вачак’ вэнлыги никеле ныкоргык’элпэратк’энат. 									Ы’ттыёл ныкитэ йылк’ыёлга ымыльо тэнлюн’ынйылк’эвэ рыннинэт. Ынкаткынык атчьатгъат Унпэн’эр ытри Ёорэлё. Экэвкитэ ытри ныкамаграръок’энат, ынкъам аны рэлкун пылвынтык’ак’ъата ныйыръэтк’ин. К’ынвэр вай ытлыгын к’утгъи, авъеткынка тин’унин йылк’ыёлгыткынгыпы н’инчьэн экык ынкъам чит энмэч пириркынин ынпычьын, ынръам Унпэн’эр чинит вириск’ычетгъи ынкъам винрэннин ытлыгын йыток мэркычгыргыйылк’ыёлгын

С. 14

чоттагнэты. Ынк’оры эккэт пэнинэмил айколятгъат нотайкочаткынык, нэлгэ иниргин’этгъэт ынкъам йылк’этгъэт.
	Ынръам вай эргатык йылк’ыёлгын нэмэ рэлку ганатвылен. К’ымэк чывипыт ы’лён’эт Унпэн’эр ытри Ёорэлё нэнмигчирэвъюугъэн: нычеритвык’ин, нымытк’энаркэлек’эн. Ынкатагнэпы йылк’ыёлгын нунтымъэв нытвак’эн, инэныгъевкыльин.
	Ынк’оры Унпэн’эрынэ тэйкынин пылвынтэн н’ылынтоолгын, ин’к’ун н’ылгыл пэнъёлгэпы н’аргыновты нынторкын, эвнумэкэткэ рэтэмгин’кы чоттагнык нитыркын. Лымн’э-ым кытэк’эй вак ынан рэннин стол — к’ырымэн к’амэтваёлго йъэнкы вакъотвак тан’ылгын’ вальын, аны-ым н’ан к’ымэк Ёорэлёна рэчтагнэты иквэльын.
	Стол аны мэткиит найпатын: тынупыткульык рэпалгынотайкочаткынык наркычыткольатк’эн. Нак’ам-ым Ёорэлё иквъи, энмэн н’ан урокыт тайкынвы ынык вальылк’ыл янравакан’ын ынкъам н’от нотайкочаткынык калеткома ак’агъёлятын’ тэн’кэлиткук. Ынн’ин иквъи нэмык’эй Всеволод Ильич — калеткоракэн математикакэн учитель, ыннаны Гэмалк’онмэл ынпэльын, чама ынин тэнтумгытум. Унпэн’эр ытри Ёорэлё гурэлвэтин’этлинэт столык гыролмакы — эвычайпы рэпалгытъолтэ ныйпатк’энат, нынвэтгыск’авк’эн нотайкоч, ынкъам к’ынвэр-ым стол н’ырангытката о’мрылк’отгъэ.
	Гэмалк’от к’ымэк нытэнн’ыткук’ин гэтама гыргол вакъоск’ыёлгыткынык кэлиткульын Ёорэлё. «К’ынур пчек’алгын оттыткынык», нытэнн’ыткук’ин ынпыначгын. Нак’ам Ёорэлё нивк’ин, энмэн ытлён мэчынкы кавэты нытвак’эн.
	Ок, а’мын вай э’нк’этыркыт н’энъянвыт пэтывагыргымэл нымытвак!   Вынэ-ым ымы Гэмалк’от к’ырым пэтывагыргык нъаратыркын. Ынан н’энъянвык тан’ын’ лыги нитчык’ин гытъатпэтывагыргын. Вынэ-ым вэнлыги вай н’ирэк’к’ликкин мынгыткэн парол гивильын о’равэтльан чамъам эк’ылпэ рэкэквъэ торнымытвагыргэты, вай вэнлыги ымын’ к’эйвэ тан’ын’ вальэты.      Вай-ым варкыт к’утти ръэнутэт, ымы к’унэче гитэк танчечавын’ вальыт. Чичевык нутгык’ин, кэвык-ым нык’ивръив вынэ чамъам.
С. 15

	Янор йылк’ыёлгын ралковты нанатвыгъан, ынк’о пэнъёлгын н’ылынтоолгык нэтэйкыгъэн, стол нанатвыгъан. Игыр-ым к’эргычьын нэрэтэйкын’ыркын. Вай патгыргын ярак ратвагъа. А’мын, вай нак’ам Унпэн’эрынэ к’ырым чинитиръын нъынэвнин! 					К’оныръым ынк’эн чекалван’ вальын! 						К’ырым патгыргын нытван, ынкы к’эргычьын ратвагъа. Пагчен’гыргын ынн’атал, мин’кыри рай нарайпанн’ын? Ипэ-ым вай вэнратъёлк’ылтэ, чамъам чинит ыргынан нэрэтэйкын’ын ынк’эн. Кита мачынан ы’нрэтэйкын’ын. Ынк’эн к’ырым мэн’ин нивын, энмэн вай Гэмалк’отына гэвинрэтлинэт юргырэк’ыльыт эккэт.
	А’мын-ым еп гэвэты, рэк’ын ривн’ыт ратомгыт. Вынэ вэчьым тэнн’у нэрэлгымык. Пытк’ылым ынпыначга — Атыкына, Мэмылына, Амтынына. Мачынан-ым, ыныкит амынпыначга! Ымы вай Вамче — колхозкэн председатель — лыгэн лыгэрак нынымытвак’эн, ванэван нытак’эргычьын’ын. Вэчьым ратомга! Гэмалк’от ейвэчу нэрэлгын’ын. «Вынэ аны анн’энайпыка. Ымы мэчынкы гак’эргычьыма тагнымытван’. Амынк’эната ынн’ээкык анн’эно элгыкэ! Мури нэмык’эй гэнэнэмури — нэмык’эй ыргынан мури ванэван очо ы’нылгымык. Лыгэн вай рэръэн’ыркыт, эвыр ынн’ин итыркыт. Гынин-ым Унпэн’эр тэн’гыннин’н’ыттыльын. Ынин бригада колхозык янотыльо итыркын. Ынн’ин вальа эккэтэ тан’коргычьатын’».
	Танчемгъогырга рунтымэвнин Гэмалк’от. «А’мын-ым к’эглынангэт ытри ивыркыт», — эмк’элелвынэ нивк’ин ынпыначгын, к’ынур вай ратомга ытлён энмэч ныпчен’ик’ин.
	Вай-ым энмэч н’ирэк’эв н’ынн’ылк’ыл гатгаткоплытконэн. Гэмалк’отына рытрилнин, йытонэн проткоочгын ынкъам тъатыёнэн койн’ык’ай.
***
	Аны н’от авынтагъян’эты эк’ылпэ так’эргычьын’ык, Ёорэлё вэнлыги эргаттагнэты а’тчагъэ. «Агагчавка, ивнин ытлён ынинэльэ, вэнлыги ак’эргычьоттыка чамъам мытрэтэйкын’ын к’эргычьын». 					— К’эргычьын мытрэчвин’ын?

С. 16

	— К’элюк’-ым. Ыннэн к’эргычьын ёрок мытрайпанн’ын, к’ол-ым чоттагнын’к’ач. Оттырак нэмык’эй к’эргычьыт н’эранпытвакы нытэйкык’инэт. 	— Мурык школак ымыльо к’эргычьыт н’эранпытвакы. К’эйвэ гынан лыги рэк’э Кабицкийына нинэчвик’ин к’эргычьын? Вэгэ! Гымнан чинит гэльулин. 		 — Рэк’э?! — Унпэн’эр нэргъав тэнн’ыткуръуи. Эмк’элелвынэ-ым к’ынур вай нинэгитэк’ин: ыныкит гитэк ээчгэпы к’эргычьычвэльын, к’эглынангэт к’ынур вай метырнолгата нывэгылкуткук’инэт. — А’ткэвма вынэ гитээн, — танн’ыткома иквъи Унпэн’эр. — Этэнльукэ рытгъэн. Кабицкийына вай тэминн’инэн’ нинэнрык’ин. Ныппылюк’инэк’эй эрвывыквыльык’ай тэминн’инэн’к’эй. Алмазо нылгык’ин. Вай-ым эргатык рэльун’ын.
	Эргатык-ым Ёорэлё ытри калеткоракэн пэнъёлгынъёльын Кабицкий чеэкэй етгъэт калеткорайпы. Ыргынан нэрэтынэт н’ирэк’ к’эргычьоттыт, оттыметр ынкъам ковлёкы вальын замазкатъол, ынн’атал-ым чачаткэльын ынкъам чама тан’ъаратка рылгэ тан’кэлетын’! Вынэ Ёорэлёна гынмыеп замазкатъол нъагнаннэн, эмрэтэйкын’э умк’ы, ыныкит вай к’олемайн’ымэгчерэты ынк’эн замазка яаёлк’ылё иткэ нъитын.
	Унпэн’эр энмэч ярак нытвак’эн. 							Ыргынан налк’ырэрын’огъан к’эргычьывакан’ын. Мэчк’лигче ыргынан нынтымлятк’эн к’ол к’эргычьоттоот лымынкы ёрок вакан’ынвык. Вынэ а’ткэвма нытвак’эн: ёроранмыт кан’эгты вальыт.
	— Ок амын вай ынк’эн, ельой, моргынан люн’чимгъутэ мытынтыэн, — рыгыткома четлёвалк’ылыргын иквъи Кабицкий. 						Ытлён эмгынун ёрок айколяткынык вакъогъэ ынкъам чемгъон’н’огъэ. 	Ёорэлёна гэтан’н’онэн ытлён ынкъам кэтъонэнат Тургеневын пын’ылтэлкэн руссильыт крестьянтэ. Ынк’эн Тургеневым калеё книгак’ай ыныкы гэйытлин учителя Эйн’эсынэ еп к’ытур, мин’кыри к’ун Ёорэлёна нымэльэв гэплыткулин н’ырок’ав класс. Учитель нивк’ин, энмэн вай игыркинэт руссильыт крестьянтэ алван’ вальыт. Ынръам-ым вай школакэнак пэнъёлгынъёльык

С. 17

Кабицкийына, Ёорэлёна рай к’ынур к’утти Тургеневын крестьянтэ нинэлкылк’инэт. 												Аны н’инк’эе нинэлгирэльун’к’инэт ынк’энат энэчгытэты вальыт о’равэтльат, тэк’ырэвытрын’ык гыютльэт. Вай ванэван милгэрэ, ванэван гыннин’н’ытэ тэйн’этыркыт, вай-ым ыргынан тэйн’эт нотаск’эпы нэнтын’эвыркын! — Аны вай ынк’энагты ниничгытэтк’ин Ёорэлё. Ыныкит вай титэ ытлён рэквэтгъэ танн’ынотагты, ытлён вэтык’ун тын’ачьынтын’авванвэты рэлк’ытгъэ. Ынан нэнакалевэтгавк’эн, энмэн Тургеневына тывъёта Герасимына тыляма тын’ачьынтын’авлыко «нинэлгэлк’ин тын’аплыткок’равытрыткэн». Ынкъам вай к’ынур ымы Ёорэлёна нинэлгэлк’ин ынк’эн тыкэн, к’ынур вай ымы ынан лыги к’ыравытрылк’ылыткэн. Ванэван Ёорэлё ниничгытэтын техникагты, ипэ вай ынан к’онпы чимгъуу нинэлгык’ин, мин’кыри вай о’равэтльата тэйн’этык нэнаяак’эн нутэск’ын.
	Ёорэлёна энмэч нымкыче пын’ылтэлыйго нинэнтык’ин Кабицкий,      вачак’-ым ынк’эйына ымы ръэнут а’к’атвын’. Руссильын поляк Стефан Кабицкий еп н’иныльу рай к’ынур кыкватвъай анн’энкытыйга ганлыплятлен Сибирык нэкъаян’к’ачагты.
	Янор чит ынан гэлк’ырирлин вагыргын манэпылвынтырэрынвык, ынк’о элгарн’ыттыльо гитлин, омкыеквэ гамэлгарма нычейвыткук’ин. К’ол итгъи Анюйярмаркагты к’ытгъи, льунин ынкы к’ол лыгъоравэтльан’авыск’ат, матанэн, нымытван’н’оэ Лыгъоравэтльанотак. Вай н’утку ымы ынпэквъи. Ытлён киткит тэплен’н’ык ныгъюлк’ин, таран’ык ынкъам лымн’э вай рэк’ык, вачак’ к’ыравытрылк’ылынн’аквыргын ынан Ёорэлёмэл лыги. Люрэк’-ым ымы а’к’ан’. 		Гитэплыткук Кабицкий, Ёорэлё чемгъотвагты ыныкы, ак’очеткынка вальэты иквъи:
	— 	Мэй, Степан. Мэй, Степан! К’эйвэ алмаз рылейвыгъэн? 			— Н’утку, н’утку. Евъев, аны н’инк’эйк’эй, инэнкимэвкэ. Вай, тумгот, к’эргычьын к’ымтэк мынтэйкын.
	Эвыр ынкы йичьэмиттумгыт чичеквъэт — а’м, ынк’эн к’эглынангэт. Ёрокэн к’ымтэн вэтгыры вальын. Кабицкий

С. 18

к’отычгатгъэ, к’ымэк левтэ рыйинин к’ымтэн. Ынан рыгымляннэн к’ымтагты к’эргычьоттот. Ынк’оры школамэлк’ая тэнмычьыкаленэн к’эргычьылк’ылен патгыргывакан’ын.											Мигчир к’итпэквъи. Унпэн’эр к’утгъи вакъоск’ыёлгыткынэты ынкъам к’ымтэк тайкын’н’онэн патгыргын. Кабицкийына чоттагнык нинэчвик’ин к’эргычьын, нынанъомравк’эн замазката к’эргычьоттык. Ёорэлё-ым ныкытгынтатыльатк’эн лымынкырилы, выёльо нитк’ин — тэминн’инэн’эт нинэйылк’инэт. Чоттагнык ынан нэнатвык’эн Кабицкийына ынкъам ытльагты Унпэн’эрын тайкыё; ынаальэты-ым пэлк’ынтэтык нэнатвык’эн, рай мин’кыри нымигчирэтк’ин Кабицкий. Лыгэн нылгик’итпыльэтк’ин ытлён апан’ъэвн’ытока. Ынкъам вай ыныкит ынан классык томгэты ратвыгнэн, мин’кыри ырыграк к’эргычьын нэтэйкын, мэчынкы ытлён тан’эвын’ «мури»: «Мури Степан мыткилитын замазка... мури Унпэн’эр патгыргын мыттэйкын — ынан нинэтэйкык’ин, гымнан-ым вакъоск’ыёлгын нэнъарэйгым...»
	Гэмалк’от кэливытгыр вай гачвэптыма галяк мэгчерагынвэпы рагтыгъэ. Энмэч ымыльо гэплыткулин. Ытлён нэнъатчак’эн тумгэ — ынпыльэ учителя Всеволод Ильичынэ. Нутэн’эвытынэ нэнанчайпаватк’эн учитель гакавкавпанма. Ынк’энат кавкавпаттэ гапатленат мэмылмытк’ык. Всеволод Ильичынэ аны тэн’у нинэлгык’инэт ынк’энат кавкавпаттэ, лымн’э-ым вай Нутэн’эвытынэ нылгэнычачьав нэнапатк’энат.
	Унпэн’эр ытри Всеволод Ильич нывэтгавк’энат. Ыргынан ымнотакэн вагыргын нытвык’эн. Учитель нымынгынэлёльатк’эн. К’ачакэната мынга ынан нинэнрык’ин кавкавпат, к’ачакэната-ым к’ол нинэнтык’инэт эвилюкитинлылет нинэгтык’инэт, вачак’ ынк’оры нэмэ нэнайпатк’энат ек’аткынык. Ёорэлё вайманатэты авъеткынка нытвак’эн. Ытлён рыпэт ак’алкылын’ нынъэлк’ин, ыныкит ныетк’ин учитель. Вытку к’этын’оръок, Ёорэлё Всеволод Ильичынэ рэрэгъючечн’ыгъэ. Всеволод Ильич амынпыклассык нинэныгйивэтк’ин. Ынпыклассык кэлиткульыт нивк’инэт, энмэн математикакэн инэныгйивэтыльын нылгинывичык’ин. Ынк’эната вай, к’эйвитык Гэмалк’отына ярак ытлён нылгинунтымъэв нытвак’эн, вэнлыги Ёорэлё нымачлен’камаграк’эн.

С. 19
К’ол нитк’ин нэмык’эй ныравэтгавн’ык’эн майн’ыянвык рээн, йыкыргын нинэнвэнтэтк’ин ынкъам эвыр ынкы рэк’ын ивкэ, нинэйпык’ин чама н’от нылгэчелгыльовк’эн вэлётагнэты. К’этэв вай, ванэван микынэ ынк’эн ныльунин. 	Всеволод Ильич ытри Гэмалк’от тэленъеп нытумгыльэтк’инэт. К’оо вай ак’атвын’ ипэ иам ытри тумгу нъэлгъэт. Вачак’-ым ыныкит эльувылгыткукэ ытри норатвак’энат, ынръам вай нэмн’олын’ок’энат. Нак’ам вэтгаво тэн’имыръэнут нылгык’ин, мыкын’-ым авъеткынка нытвак’энат. Лыгэн ынн’ин чеэкэй нывакъотвак’энат, нытаак’ок’энат, ытръэч кытк’онача нывэтгавк’энат. Вачак’ вэнлыги ныпан’ъэвн’ыток’энат. Вай ынн’ин нэквэтк’инэт, к’ынур н’от к’онпы ыргынан рай ръэнут лыгэтан’ычьыгыргын вэтгаво гэлгылин ынкъам чеэкэй рай ръэнут ганръачн’ытовлен.
	Рэск’ивык, Гэмалк’отына мынгаймэннэн рэмкыльын ынкъам столык к’ача вакъогъэ.
	— Титэ рэквэтгъэ? — пынлёнэн.
	— Субботак. Понедельникык энмэч Въэн’ык трэпкиргъэ. Ынк’оры-ым рин’энэн’этэ.
	Всеволод Ильич пан’ъэвн’ытонвы Крымкэна санаториягты нынн’ивык’ин. Аны колё ораръэт раяагнэн Лыгъоравэтльанотайпы Крымтагнэты! 	Мачмын’апчегты Гэмалк’отына ивнин:
	— Аны, Севалот, палк’ынтатръэт антыяатка. К’ымэл-ым вай крымтэрка нараномаквыт ынкъам вай пэлк’ынтэтык ръэнк’этгъэ:
	— Вынэ к’ырым,— тэнн’ыткугъи Всеволод Ильич. — Чукотка к’ырым эмыръасанаториягты мынрымэн. Вай н’утку н’аргынэн нытэн’к’ин, наройвык’эн. Вай н’утку тэнъеп мэн’ин гытлёта эвъикэ.
	Ёорэлёна нэналгэрагтон’к’эн калеёчгычыкойпы нутэкэликэл, ынкы нинэрэльун’к’ин Крымтапк’аеквэн, вай нъатвынэн виноградынтын’аквыргын. Ынан нэмэ чит рывэнтэннин йыкыр-гын, к’ынур мэмлычыкойпы йытоо ыннээн ынкъам нэмэ, к’ынур ынк’эн ыннээн, тан’ак’очеткынка эйпынин йыкыргын.
	— Ы’мто, гынин тайкыё, Унпэн’эр? — пынлёнэн Всеволод

С. 20

Ильичынэ, кыпчытковты пэнъёлгык гыргоча йыпатытвальын пылвынтынлынтоолгын. — Н’ылгыл ванэван ныгалян чоттагнэты? 			— Нымэлк’ин, — мачанъятковты иквъи Гэмалк’от. — Нутэн’эвыт нивк’ин, энмэн нымэлк’ин. Лыгэн ымыльо эккэргин тайкыё тэн’ыльу нинэлгык’ин. Вай ымы вэчьым гымнин койн’ын наратан’ылынтоолгыгн’ын. К’эйвэ? Вай ривн’ыт: «Энмэн, ин’к’ун рэлку авнанлынтока нитыркын».
	Ынан гитэск’ыченнин к’ъавал: ынкы чит инъэ к’эргычьын нытвак’эн ынк’оры-ым иквъи: 											— Вай аны, Севалот ыргынан лым нэчимгъун к’эргычьын тэйкык. Лыгэрак к’эргычьын нэрэтэйкын’ыркын. 									— Какомэй! Ынн’атал тан’ычьыгыргын нэчимгъуэн! 				— К’ырымэн, чимгъун, энмэч гэтэйкылин! — К’олентогъэ Еорэлё. Ынн’ин ивыплыткук аны лыгэчелгыльоквъэ ынкъам лыгэк’ылпэ, к’ынур мэмыл ванвычыковты, рэск’ычетгъи ралковты. Ытръэч эплегкикыет вытрэтыск’ычетгъэт.	— Иам аны, ы’ръигыпэтыльытури, люн’ивэ инэнтытык? Аны вай ынк’эн колё пагчен’гыргын! Н’ан торанымытваркын Чукоткак, вачак’ к’эргычьыльыт лыгэрат ванэван ымы мывалёмынат.
	Ынан рырыткунинэт кыелпынитти, пычегтывагъэ ынкъам Ёорэлёна рээн рэгъи ралковты. 											Чоттагнык ымыльо авъеткынка ныпалёмтэлк’энат. Кытэк’эй ралкойпы тан’ак’очеткынка, рыпэт вай Унпэн’эр мачкапчачаквъэ. Кэтэм ынкы к’олентогъэ Всеволод Ильич:
	— Э’ми ынръам ынк’эн мэркычгыргыт тинлылет?! Кита к’ылк’ырир н’утку Ёорэлёй. Вай рама тынэрэтынэт. Ы’мто? А’мын вэлынкык’унэйгыт.
 	Кытэк’эй вак, тан’алван’ к’олентогъэ Всеволод Ильич:
	— Ынн’атал-ым йык’к’ай-ым! Лыгэн к’ун вай! Кабицкий винрэтгъи? Ынн’атал вэлынкык’ун Степан Андреевич... Ынн’атал-ым нытэн’тури! 	Унпэн’эр капчачатык паагъэ. Ынан коргэты гитэнин ытлыгын.	 Вачак’-ым ынпыначга нинэлгигитэйвык’ин рымъянвыкэн пэтычын’атгыргын ынкъам тан’ванэван ныгитэнин экык.

С. 21

	Учитель н’ытогъэ чоттагнэты, йымнэнат плекыт ынкъам нэмэ тан’ычьатэты иквъи:
	— Ынн’атал-ым нытэн’к’ин тэйкыткы, тумгот! Амын-ым, Гэмалк’от вай гыт игыр к’эргычьыльэгыт — игыр-ым ытръэч тъэркин тайкыёлк’ыл: танн’ыпэнъёлгын тайкыёлк’ыл, рэнмыт, уттык’ымтэн. Ынкъам вай тан’оттыран ратвагъа.
	— Вынэ ынк’эн еп ыяа, — матэватэты иквъи Гэмалк’от.
	— К’эйвэ-ым к’эглынангэт ыяа? Вамчена, рай Эйн’эс ивнин, энмэн вай морыкы мытлын’эн оттырат нэрэрэнн’ынэт. Энмэн рай калепын’ыл гэпкитлин. Ыннэн оттыран калеткорагты, учителеты, н’ырак’-ым колхозыльэты. К’эглынангэт?
	— К’эглынангэт, Севалот, к’эглынангэт. 						Ымыльэты ройыръын — Нутэн’эвыт, Унпэн’ эр ынкъам ымы винвэк’эй у’рэвыльын Ёорэлё — тан’ымыльо тан’ычьатэты вэтгавыльэты ныпалёмтэлк’энат. Вай ынк’эн ванэван ырыкы Гэмалк’отына нытвынэн. К’эйвитык-ым вай колхозык тэленъеп оттырат нытвык’энат, ынръам энмэн вай энмэч нэрэтыркынэт, ыргынан ынк’эн тэн’вытку навалёмын.
	— Ынк’эн к’эглынангэт, мытлын’эн оттырат морыкагты нэрэрэнн’ынэт, — нивк’ин Гэмалк’от. — Тэленъеп моргынан мытытвэнэт ынкъам вай вытку ынн’ытэк’ нататлыгмык. Вамчена кэлинн’ивэт гэпкитлин, правленияма калевэтгавнэн морыкагты. Ытръэч ынк’эн епэчгин ыяа. 						— Иам-ым?											— Мин’кыри к’ун, Севалот, кэлинн’ивэт к’ырымэн оттыран, кэлитъулчыку а’к’анымытван’. Н’ан-ым Сергей Лазо нынныльэты колхозеты еп пытк’ыкытур н’ырок’ оттырат нэнатватынат. Э’митри-ым ынк’энат ярат? Въэн’ык пыкиргъи пароход ынкъам ынкы нывилгъи: навигация пылыткугъи. Ынк’энат-ым ярат Въэн’ык нэтэйкынэт. Игыр-ым лазольэты к’утти ярат нэнатватынат. 			— Вынэ-ым ынк’эн к’элюк’ вай, — э’птэ вэтгавын’оэ Унпэн’эр. — Кытур лыгэк’ылпэ гэльэленръулин, ынк’эн гынан лыги, ынкъам ынк’эната навигация эк’ылпэ пылыткугъи. Правительствота-ым вай мури имырэк’ык нэвинрэтыркынимык. Ымы вай уттэ налпынрыркынэмык, ымы чинит ривлыркынинэт

С. 22

ынк’энат уттыт н’анк’о. Советкэна властя тэгъен’у лын’ыркынин, ин’к’ун лыгъоравэтльат нымэльэв, к’ультурамэл, лыгэн советъоравэтльамэл нъынымытваркынат. Ынан элеръук лазовыльык ярат нэрэныпкирэнн’ынэт.
	— Ырыкы, вэчьым к’эглынангэт ярат нэрэрэнн’ынэт, мури-ым виин мытръатчаа. Вэчьым-ым ымы рай епэчгин мурык яралк’ылтэ уттыт энн’экэ.	Гэмалк’отына лыгэлнин: эккэт ванэван ныгэргэтынэт ынык вэтгавгыпы ынкъам катам ырыкагты иквъи:
	— Ытръэч н’от мури ынк’энагты оттырагты ак’амычвынатын’. Ынк’энат оттырат к’ырым правленияльэты, ипэ-ым ынантан’ычьэты колхозыльэты йыльёлк’ылтэ.											Ынкы эвыр янотк’ъогъэ Нутэн’эвыт:							— К’ак’а вай! Мэн’ин-ым мурык колхозык Унпэн’эрынэ тан’ын’ мигчирэтыркын? — а’а’тэты иквъи ытлён. — Вынэ эвыр ыныкит Унпэн’эр оттырата алпынрыка рэнтын’ыткы, ынкы опопын’ ынанк’ытлечьыт к’ылпынрыгыткы. Мачынан ынкы к’ытлильын Кэн’ъири оттырак нынымытваркын!										А’мын вай Гэмалк’от а’ткэвма вагъэ! Унпэн’эрынэ комсомолбригадак тэленъеп челгылевалытконан’ нытвак’эн, ытри рыпэт ымы «Комсомольская правдак» гэкэлилинэт. Ынръам-ым иам ынн’ин нык’итпъэв Нутэн’эвытынэ оттыран тывыркынэн? Эты н’ан ытлён нэмык’эй лыгэрайпы раялгынн’ыркын?	— К’оо, — иквъи Гэмалк’от. — К’оо, гымнан гэмо мэн’ин наралпынрын’ын, мэн’ин-ым к’ырым. Омакатгырга ынк’эн ратвыгнэн.         Лыгэн-ым варата тывыгъет... Унпэн’эр-ым вынэ еп нын’инк’ин. Ымы уйн’ыльин аройыръыкыльэн.
	Аны тумгытум тэнръэчетгъи, ынкъам ынк’эната Всеволод Ильич рэмыннун’гъи.
	— Гыт-ым микигыт? К’ырымэнайгыт ытлыгэгыт? Нутэн’эвыт — ытльа, Ёорэлё ытленъюк’эй. Вай-ым ынк’эн ройыръын. Лымэвыр вэтык’ун н’автын’ыльылк’ыл? Вынэ ынк’эн вэчьым к’ырым нуръэв а’тчаёлк’ыл. Гымнан тэленъеп тыльуркын: мин’кы Тын’эн’ы — ынкы Унпэн’эр, мин’кы Унпэн’эр — ынкы Тын’эн’ы. К’эйвэ ынн’ин? Ымыльо гымнан тытэнльуркын.


С. 23

Вай эвилюкитинлылетэ. Аны гыт, Унпэн’эр, ынн’э игыпэткэ. Тын’эн’ы тэн’н’эвыск’эт. Иам игыпэркын? 									Гэмалк’от лыгэкоргаквъэ, ин’к’ун элвэльин вэтгаво налгын’н’оан. Ытлён нычимгъук’ин, энмэн вай чик’к’ырым ытлён оттырата ы’нылпынрын.    К’эйвитык-ым ынн’ин танчемгон’ нытвак’эн. Ытръэч ынк’эн ванэван ныратвыгнэн яральэты. 										Вай-ым правленияма тан’амынын энк’этгъи, ин’к’ун тывэк оттырат. Ок а’мын-ым ынк’эн игыр опопы авнатвыка! 						Ыныкит вай наратайвын’ын’он’ынат оттырат, ивкэ н’ан ытлён авнатвыка ы’нынтыгъэн. Ытръэч вай ынк’энагты ак’амычвынатын’, вэнлыги Унпэн’эр наратвын’ын. Ынкы-ым вай правленията наракэтъон’ын э’нк’этыльын оттыратывак. Ынкъам к’эглынангэт наракэтъон’ын! Иам-ым, к’эглын, рыялгытавъёлк’ыл лыгэрагты эймыск’этыльын ынпыначгын, ынн’э вай колхозникымкын тэленъеп тэгъен’ыркыт оттырагты ялгытык? 		«А’мын вай ёргынпыначгын! — эмк’элелвынэ нинъэйн’эльэтк’ин ынпыначга чинитувик. — Рэрэк’ъым игыр? Гыт вай тымн’алголяк’ мин’кы рэвъиэ, эккэт-ым... Игыр вай гынык курэ лыгэрак рапэлянн’ыт. Мачыргынан вэлер к’эргычьык’ая нувичвэтыркынэт. Мачыргынан эвыр вэлер рэръэн’ыркыт, ынн’ин нитыркынэт. К’ырым мынкимэвыркынэт».
	Ынн’ин, атвыка чимгъут, Гэмалк’отына нэнапалёмтэлк’эн Всеволод Ильич, танн’авэты нэнамн’ылёк’эн Унпэн’эр, к’эйвэ Тын’эн’энэ лыги ынин матальылк’ылен вичычимгъун. Вай ынн’ин чемгъовты ытлён йылк’этгъи эквэтннэн’у рэмкыльын. 									Унпэн’эр еп инъэ мэгчерынвэты к’ытгъи, Ёорэлё — калеткорагты. 	Гэмалк’от рэгъи ралковты. Ынкы Нутэн’эвыт нын’оймалек’эн. Ынпыначгын эймэквъи к’эргычьык’аеты, тэйылигнин к’эргычьоттот, мыркопаконэн к’эргычьын, виврэльэтгъи.
	— Како к’эвъягыргын. 										Нутэн’эвытынэ рулвынин кэгрил к’эргычьыгэн’кы — ыннанвакан’ынвык, к’олевакан’ынвык. Вынэ ванэван ныгтыйгатын, гъомрытайкылен.
	— Аны ванэван ынк’эн мытвыан. Ванэван кытыйгэпы к’эвъягыргын, ипэ к’эргэпы. Ээккин к’эргык’эр матчетлёльын,

С. 24

номк’эн, рэлку нытэн’к’ин. Н’отк’эн-ым нилгык’ин. К’ынур н’аргынкэн. 	«Мачынан, — эмк’элелвынэ иквъи Нутэн’эвыт, — ынан рэкэквъэ».
 	— Ынк’эн вай нымэлк’ин, ин’к’ун к’ымтэк нэтэйкыэн, — кытэк’эй авъеткынка вак иквъи Гэмалк’от. Мури-ым мачморгынан, ымы вай н’аргынойпы ак’альон’. Вэчьым ынпыначга к’ырым ы’нльуэн. Мури-ым вай, ынпыначгыморэ, мыкын’ эвтылягты нытлеммури.
	Нак’ам-ым ытлён вэнлыги апаака гырголягты к’эргычьык’аеты нытлепк’ин. 	— Вэнлыги наравалёмн’ын, — иквъи Нутэн’эвыт.
	— К’эйвэ, наравалёмн’ын. Вынэ мачынан, к’ырым ынк’эн н’ыркылё лынъёлк’ыл.
	— Иам-ым н’ыркылё лынъёлк’ыл? Вынэ ипэ к’ырым! 			Н’эвъэнэ амратэвлян’а йытонэнат чоттагнэты айколят. Игыр вай нылгэныгтамъав н’оймалеркынэн рэлкун.
	Гэмалк’от гыролмакы лылепыткугъи. Энъык’эргавъё ымыльо тан’алван’ ныпэрак’эн. Сталинын портрет, йыльё Гэмалк’отына капитана, нэмык’эй эргын’, к’эргын’ нъэлгъи.
	Гэмалк’отына рывайн’аннэн ээк. Ынръам вай тэмпэнинэмил нык’эргатк’эн. Ынн’атал-ым аагк’эргыкэн к’эргык’эр чегролын’ энъык’эргык!
	Иныкит вай игыр Гэмалк’от нанъымн’ылёан: ы’мто мин’кыри к’эргычьык’ай, а’мын вай чамъам нъатвынэн. Ынк’эн ынан еп гэмо. Вай малтан’ын’ нъэлгъи рэлку, нак’ам малакавкэгтын’. 						Ытлён вынынтатгъэ ынкъам лылепгъи к’эргычьэты. Галяск’ычатгъэ элгыйъаяк’. Мэрынрэ тагъэ йъытъулк’эй.
***
	К’этын’окытыйга нымръэтъеквэ нэнанлыплятк’энат чемыръот. Н’инк’эе ныпирик’инэт, увичвинэн’у нылгык’инэт. Ымы вай Ёорэлё, ынн’э энмэч мытлын’к’авклассык ныкэлиткук’ин нэмык’эй нылгигичивэтк’ин. Чемыръот нивлык’инэт, к’утти

С. 25

вай к’ынур четлёлентат, окванавыткэльыт. Ёорэлёна ынк’эната лентата илгэннин тумгытум, к’ынур ръарк’ы тэйкынин, ынкъам н’ирэргэри н’инк’эгти йъэчычегъэт нымръэтъеквэ: Ёорэлё — гэкэн’ыльын, тумгытум-ым к’оран’ы.
	Нымнымык мытлын’эн тороттырат ныянрапэрак’энат лыгэрамкылыко. Н’эраноттырак энмэч нынымытвак’энат, к’утти-ым ныплыткук’инэт. Вай ынк’о кытыйга нэнанлыплятк’энат чемыръолентат.
	Мигчир нык’итпыльэтк’ин. К’олеракэн чывипыт рэск’ын энмэч гэрэтэмэтлин. Ынкаткынык Унпэн’эрынэ бригадайпы а’ачека нынчымк’ытурэвк’ин толь. Ярачыко Кабицкийына ынкъам лым н’ирэргэри н’инн’эвыск’этк’эе ныймэк’энат к’эргычьоттыт.						Ёорэлё ынкъам ынин «к’оран’ы» амрапан’ъэвн’ытон’а нывилгъэт. Ыргынан тыляма о’птытъар толытъолтэ нэймитынэт. Ёорэлё эймэквъи к’эргычьэты ынкъам пынлёнэн Кабицкий:
	— Степан, вай н’отк’эн ръэгынникин нэлгын?
	— Ынк’эн, ельой, к’ырымэн нэлгын, — ярачыкойпы иквъи Кабицкий. — Ынк’эн-ым вай колё нылгык’ин. Вай-ым рэк’э ынк’эн толь нытэйкык’ин гымнан тан’гэмо. К’ырым мытэмъюнтык. Опопы учитель к’ымн’ылёгыткы.
	— Вай-ым! — коргэты иквъи к’орано итыльын н’инк’эй. — Н’ан ынн’э тиквыт, к’ырымэн ынк’эн гылгытъул. Ынк’эн вай к’ынур к’икэлитъул — картон. Ынан кита эргатык Валентина Ивановна мынымн’ылёгъан.			Ёорэлё мэчгэргэтгъи. Ынан таагнэн тъаетчак толь ынкъам иквъи:		— О’мрыкыльэн. Нотгытъаетчак’эн. Опопы вай рэпалга.
	— Вынэ этлы, — к’олентогъэ Кабицкий. — Рэпалгын итк’ыевык нывилетк’ин, эмк’ынгивик рырмэёлк’ыл. Н’отк’эн-ым вай ымы элеты, ымы ы’леты айылгыкыльэн. Ынк’эн вай о’птытъача рэтгивиэ. К’ырым нычимэтын — микынэ-ым раск’ыткынык нынчимэвнин? Эченур тан’ъылк’апъёлк’ыл.		Н’отк’оры матъяал пылыткооттырачыко игыр нынымытвак’эн гаройыръыма Гэмалк’от. Ытлён к’эргычьык к’ача ръавкываннаткынык нывакъотвак’эн (кыванналгын н’анк’о лыгэрайпы

С. 26

гэрэтлин ынкъам н’ыранвакъоск’ыёлгык рээн яракэмэттъо нитк’ин). Ынык к’ача игыр вытку пан’ъэвн’ытонвэпы турыпкирыльын нывакъотвак’эн Всеволод Ильич.		Ынпыначгыт мэрынрэ нывэтгавк’энат, мыкын’ авъеткынка нытвак’энат, ныпалёмтэлк’энат мачвантытытлепы увэройпы к’очеткынатыльыт. Рай ынкы пэнъёлгык к’ача нык’итпыльэтк’инэт Нутэн’эвыт, Тын’эн’ы ынкъам ынин тумгытум Раиса — полярный станциякэн увильын. Ипэ нык’итпыльэтк’ин Раиса, Нутэн’эвыт ынкъам ынин н’авматальылк’ыл виин еп нытлепк’инэт, нывинрэтк’инэт: вынэ н’отк’эн челгыквыпэнъёлгын к’ырымэн тымн’эпэнъёлгын. Вай н’утку эвычапатгыргын, духовкы, н’ирэк’ амалван’ мэйн’эльыт патгыргыт, н’ылынтоолгын вэты лыги лынъёлк’ыл — титэ айпыёлк’ыл, титэ-ым рывантатъёлк’ыл. Вачак’-ым вай н’отэнпэнъёлгык алван’ вальын роолк’ыл тан’ыпатын’. Раисана игыр ынк’эн ранкалыровн’ынэн.
 	— Тын’эн’ы энмэч турык рээн нынымытвак’эн? — пынлёнэн Всеволод Ильичынэ Гэмалк’от.
	— Епэчгин. Ытри Унпэн’эр янот рай рак’ысвадьба нэрэтэйкын’ыркын. Моргынан Онпан’арына янраралкон мытйылын. Тэнрэлкун, к’ынур н’отк’эн. Ытръэч мачмык’ын’ вальын. 										— Ы’мто нымэлк’ин н’утку? 									— Мэчынкы, нымэлк’ин. К’ынур н’аргын, выйин колё. Ытръэч кэвык вай тылвавыркын, Севалот. Аны йъарат майн’ыран, рэнмыт чекыяа. К’ол вай нитигым ныкитэ нын’вэчигым ынкъам ниничгытэтигым: иам вай н’аргын тыйылк’эркын? Эккэт-ым лыгэн эвыр ынкы эк’ылпэ кэквъэт. Мури вай ынпын’эв, ралковты рама нылгъимпымури, к’ынур вай лыгэёрочыковты нырэмури. Ытри-ым тан’ванэван нъимпынэт. К’ынур вай ванэван лыгэрак, ипэ оттырак гъурэтлинэт! 		Ынпыначгыт нэмэ выйитвыэт. Вай мин’кыри н’анк’о гэныпкирэтлинэт оттырат, мин’кыри ытри нэтэйвын’ынэт, ынк’эн Всеволод Ильичынэ еп тыляма гавалёмлен. Ынк’эн ыныкы тывнэн к’утынэ ынык кэлиткульэ Хабаровскык, н’энку институтэты пыкирыльэ.									Вай-ым Гэмалк’отына тывъёк чекалван’ гатвален. Лыгэк’ылпэ колхозык «Эргыръок» нэныпкирэтынэт оттырат. Янор
С. 27

пароход Лазо нынныльык колхозык к’ача нывилгъи, йыпэнинэт ынкы пэляёк кытур Въэн’ык пууръу н’ырок’ оттырат, ынк’оры-ым ымы колхозеты «Эргыръовты» рыпкирэннинэт. Мытлын’эн оттырат тан’ыннаны вальыт: ымы уттыт, челгыквыт, толь, лыгэн тан’ымыльо яаёлк’ылтэ, рыпэт ымы к’эргычьоттыт.									Ымыльоомаканма Гэмальк’от мачынанъыттъыёл гатвылен. Ынкъам вай микынэ ымы лён’кэтъота рыннин, мин’кыри н’ан титэ правленияма Гэмальк’отына гатвыленат оттырат. Энмэч-ым председателя Вамчена тывнэн Унпэн’эрын бригадэн тан’мэгчератгыргын, мин’кыри тэн’винрэтыркын колхозеты гытамыльын Гэмалк’от, мин’кыри ынан гыйипыркынин варатэн гаймычьын. Лыгэн-ым к’ынур н’ан Гэмалк’отына тэн’мигчирэ танратын’ н’анк’о оттырат рытчынинэт. Тан’ымыльо колхозыльыт иквъэт, ин’к’ун вай к’ол оттыран Гэмалк’отына нылгынин.
	Всеволод Ильич к’утгъи ынкъам мэрынрэ ралкоеквэ чайвыткон’н’огъэ. Этъок’айк’ын, рагтык Унпэн’эр ынкъам Ёорэлё ынкъам ымыльо столык к’ача вакъок, ынан ратвыгнэн Черноморье, рэнльун’энн’ынинэт фотографият, рэйылн’ынинэт айвалгыпы ратъёт к’эвийыръыт (игыр-ым ынк’энат к’ъавалык и’нъэчыку нытвак’энат).
	— Мэй, Гэмалк’от, — иквъи Всеволод Ильич, — гымнан-ым вай тэленъеп лыги нинэлгигым, вай вэтык’ун гыт тан’оттырак ранымытваа. Аны вай-ым ванэван лыги. Мин’кыри аны мытан’ытвын...
	Ытлён нывилгъи, мин’кыри к’ун вэтгав «нинэлгэлигым» ынан математикак инэныгйивэтыльэ унмык атантэнмыкыльо нинэлгык’ин. Вачак’ лывавык льук тан’вэтгав, ытлён к’эйык’ын вэтгавын’оэ:
	— Вай-ым этъым нинэлгэлигым. Вай к’ыкэтъо, н’ан титэ гым гыныкы ынан ы’ттъыёл тыетык? Ынк’эн вынэ тэленъеп. Аны н’ан лыгэн тымн’элыгэран. Рэлку Ёорэлё нэлвэтин’этк’ин, еп уйн’э йылк’ыёлгын, н’ылынтоолгын, еп ымы ынк’энат к’ычимгъугынэт. Тывакъотвак кытэк’эй, лылет мэчкэквъэт, тыльуэн юрэк портрет. Вай н’отк’эн кэтэм портрет. «Вынэ к’ырым, — эмк’элелвынэ тивык, — чик’к’ырым к’онпы Гэмалк’от

С. 28
воск’ылыгэрак нынымытваан. К’ырым к’онпы, к’ынур ръэгынник элвэтин’этэ ралковты нырэркын’. Эвыр-ым мин’кы Сталин, ынкы вэтык’ун вагыргын эргыръэтэты рэнъэлы. К’улимин’кы ы’ттъыёл, мин’кы яачы, вэнлыги рэнъэлы. Вынэ вэтык’ун. 											Ытлён эймэквъи томгэты ынкъам лылепыткуи к’эргычьэты. 			— К’ыгитэ анык’ун гынин к’эргычьын! Ымыльэты ан’к’аеквэн танльон’. Н’отк’оры ан’к’агыннэк танъёпатын’, мэчынкы энмыткынэты авнаёпатка. Рэгитэнэн’эткуэ, рэльун’ын рыркы — эвыр ынкы к’олералковты к’ыркыпчыткогэ: «Мэй Унпэн’эр, к’ъытвыткуск’икви!» 							Ынпыначгыт нытэнн’ыткук’инэт, коргэты нытчамыткаввылгык’энат. Всеволод Ильич Ёорэлёна столк’айык к’ача вакъоэ ынкъам гэтан’н’онэнат турыльыт мытлын’к’авкласскэнат учебникыт, гитэнин столк’айык гыргоча йымэтвальын пэрафотография — журналгыпы йытъё: ынкы гэтэйкылин к’ол Москвакэн эквыярачгын.
	— Вай-ым н’ан, — иквъи Гэмалк’от, — гым вай лыгэрак вальэты к’эргычьык’аеты тыкэвык. Вай ынн’э нылгиныппылюк’инэк’эй, ыныкит н’утку рытэнмык, тэтэпатгыргын. Чама-ым к’ымтэк. Ръэнут-ым ынк’о рэльун’ын? Вытку вай ыныкит ръагатле рарэн’агаляа. Вэнлыги аны тыкэвык, рыпэт вай йылык гыто нинэлгигым.
	— Мэкына-ым йылын? 									— Атыкына тыйылын. Ытлён етгъи ынкъам йынаннэн корынвы к’эргычьык’ай. «Вай гымык ярак трайпанн’ыркын, нивк’ин. Вай торгынан вэнлыги к’ырым яаёлк’ыл, вэнлыги тури пэтле оттырагты раялгынн’ытык». Вай гымнан ынн’ин эвилкэ тыйылын. Мин’кыри к’ун ытлён гымнин ратомгын, тумгытум. Игыр ынк’эн к’эргычьык’ай ынык ярак гайпатлен. Гымык эккэтэ нэвинрэтын йыпатык. Мэй, Севалот, гыт мин’кыри чимгъуркын: пэтле ымыльо лыгъоравэтльат оттырак ранымытван’н’он’ыт?
	— Лыгипэтле, — мычвынатэты иквъи учитель. 					— Лыгэоттырак, гатан’к’эргычьыма? Аны вай, Севалот, о’равэтльагты к’эргычьын колё яаёлк’ыл. Вай гыт чимгъуркын лыги, вачак’-ым киткит гэмо, мин’кыри к’ун гыт еп титэ

С. 29

ак’эргычьыка анымытвака. Лыгъоравэтльамэл росэвэтгав «свет» — «к’эргык’эр», ынк’оры-ым гантомгавлен вэтгав «к’эргычьын». Мин’кыри-ым ынк’эн руссильымил тывык? Светлота? Ванэван. Вэнлыги-ым игыр гынан чичевын... Вай-ым ынн’ин яагты вальын лыгъоравэтльагты к’эргычьын!
	Ынкы вулк’ытвик н’ыток Гэмалк’отыргыпы, Всеволод Ильич мэрынрэ о’ракалеткорагты эквэтгъи. Нымръэт энмэч тэн’элейвыльыкэ чама тан’ак’очеткынка. Всеволод Ильич тэгрэтгъи ръэтгыпы, катам ан’к’ачормэты эймэквъи ынкъам палёмтэлын’онэн эргыкыльэн, нак’ам тан’апаакыльэн эйычгивыргыргын увпэральын ынкъам чык’ыльычгын ынык рыягнавкы норапэрак’эн Лыгъоравэтлан’к’ы. 								Акватын’ок ярагты, учитель таалгылятгъэ. Ынкы нэргык’эргатк’эн Гэмалк’отын тотъяракэн к’эргычьын. Ынкъам к’ынур вай ынк’эната к’эрга рырэмыннун’эвнин учителен льулк’ыл.
	— К’эргычьын! — мэрынрэк’эй иквъи ытлён. — Светлота!

С. 30

Рочгыльыт.																											 — Оккоймэй! — нытэнн’ыткук’ин н’инчьэн сержант Сергеев. — Оккоймэй! 												Эйычгин катам гыткак к’ача иргъи, ритк’ыевнинэт танн’ыягыт, чык’эпъэрыгъэ льолк’ылеты. Ынкъам вай к’ынур уйн’э эйычгикэ — лыгэк’ылпэ гынтэвпэлк’ынтэтгъи ан’к’агты, к’олеайычгэгэн’эты чыпъэтгъи, атчыгъэ. «Вынэ к’ырым к’энайъогэ, пограничникэгыт, к’ырым к’энайъогэ, к’ырым к’инэльуги!» 		Сергеевына выльинтывэнэн’этэ маленэн льулк’ыл ынкъам нэмэ панэнаръэтъеквэ эквэтгъи. Инэнывичвэвкэ, эйычгон, кэмаквыргэгыт. 		Увлилилыльыт эйычгит тан’апаака ныралек’энат чыгайан’к’ачормэты. Лыгэн тан’к’онпы, эмрынгиитэ. Ыннанпэравыргырга нынтылевк’инэт выквыт кытчыгайыткыната. Ынкы гыргоча яйвачьайн’аръовты нырин’эмъетк’инэт йъаяк’ыт, к’ол нитк’инэт нылгичивтылетк’инэт, к’ол нитк’инэт нылгиныйык’ъэв нырин’эск’ычетк’инэт,

С. 31

к’ынур-ым вай найылгавк’энат айычгэгты. Ытръэч вай ръэпчик’эк’эгти лявтынэлётковты тан’айылгавка катам айычгэткынык нывакъотвак’энат. Ръэнутк’эгти ынк’энат айылгыкыльэнак’агтэ? А’мын вай к’ытлыги ынк’эн пэкычьыт. 											Манэгокканчелымгык пэгчаткон’н’оэ илил. Сергеев тыттэтгъи тынопыткынэты ынкъам лыгитэн’гитэнин айычгэткын. Лыгэн вай лымынкыри нэлгыпэрак’эн.
	Вай вэчьым ныкэръовты ралгэйооръоа. Вай-ым ымы игыр ан’к’ак а’к’аы’твыльатын’. Ымыльо колхозкэн ы’твыт гынмыеп, гэмнун’этлинэт. Ытръэч амынан Унпэн’эр ган’энбригадма епэчгин арагтыкыльэн. К’эйвъэм вай Унпэн’эр арагтыкыльэн еп этэнйыръэткэ ы’твъэт.
	Энмэч н’ирэк’эвыркын гивиркын н’утку Сергеев, ынин н’утку нымкык’ин тэн’тумгыт-лыгъоравэтльат. Пытк’ылым н’иныльылыку. Тымн’этвама ытлён ымы ырык рээн нъытвыткук’ин.
	Ынан энмэч нымэльэв лыги мыгйоо’льын э’рвытгыран’к’аеквэн. Нымкык’ин ан’к’аляйвыльыт н’утку гараквачаленат. К’эйвитык вай еп мыгъёойъэлгын энъэлкыльин, вай-ым ымы элек н’утку колё ныгтайычгэръок’эн. 		Вай к’ыгитэ анык’ун эйычгиръуи ан’к’ы! Ныникъэетк’ин, о’рарочгын’к’ачайпы ныгтыйгатк’эн... Вынэ вай-ым вэнлыги Унпэн’эр гынмыеп эмнун’этыльылк’ыл. Игыр-ым к’эйвитык ымы ы’твъэт нэрэтэнйыръэнн’ын, вэнлыги ынпыначга нэръэйн’эчьивын’ын бригадир.
	Сергеевына гитэнин ан’к’ачормын. Нымнымык энмэч к’улимин’кы гъорааканынлявленат: калеткорак — ынкы нынымытвак’эн н’энъучитель Эйн’эс, правленияк, колхозыльык ярак. Мэтчымче н’ылетгъэт лымн’э н’ырок’ к’эргык’агтэ: ынк’эн погранзаставакэн к’эргычьыт. 				Мурыгнутэкин июлькэн ныкиритти урэкыльинэт чама нык’эргык’энат. Еп вай этэн’вуск’ыръукэ энмэч нэргыръок’эн. Вай ынръам игыр гапылмыръолен, ынкъам ынк’эната эк’ылпэ гутъэквъи. Ынк’эната ярак энмэч о’раагнынляквъат. Н’аргын-ым панэна нытан’к’эргатк’эн. К’ынур вай ванэван нывулк’ытвин, ытръэч мэчтутъэквъи.

С. 32

	Мэн’ин рай о’ранымгыпы нытэгрэтк’ин. Еп ыяайпы Сергеевына элкылнин ынпыначгын Атык. Мэтэвраплыткотагнэпы, лыгэн вай айычгэръотагнэты, ынпыначгын мэлэмк’ынкэливытгырык ныйопатк’эн ан’к’ачормэты.
	— Еп уйн’э? — пынлёнэн Атыкына Сергеев.
	— Еп эвытрэткыльинэт. Аны эпэгчин’эткэ, атэй. Ынан рээнн’ыт. А’ачекыт наройвык’энат.
	 — А’мын вынэ э’тки вай ынк’эн н’энытвагыргын. Акувчемгъокыльэнат, эгъюлкыльинэт. Ытръэч амынан ёргычьэтаройватгыргын.
	— К’оо. Вынэ н’ан амаройвыльо, эгъюлкэ, тан’эвэнэк’ляволё а’к’анъалын’. Унпэн’эр-ым лымынкы эргыпатыркын.
	— К’эйвитык-ым...
	Ынпыначгын кытэк’эй выйитвыгъи, палёмтэлгъэ, ынк’о иквъи.
	— К’ырымэн. Тывэлёк’ъоляк... — Вынэ н’ан-ым вай Унпэн’эр ок аны н’ан нымкъэв рыгъеватъёлк’ыл. Вынэ к’ырым ынан к’ляволтэ ынн’ин рыгыгаравъёлк’ылтэ. К’унэче правленияк ытлён нъэйн’эльэтын, н’ан-ым ынн’э эргыпатыльын. Мэчынкы ымы бригадайпы мытрэгтын’ын.
	— Вынэ вэчьым к’ырым к’ыгтыгыткы. Кытэк’эй анн’эно рэлгын’ыткы, ынк’оръым ранпаавн’ыткы. Аны вай ытлён нуръэв анн’эно а’к’алгын’ вальын. Вай-ым вэчьым ымы тури н’иныльу вама унмык ванэван пылмаратгыргэты к’ычимгъутык.
	— Гым-ым вай н’энытвама — алван’ вагыргын гатвален. Амн’ъота нъытвыткумури, гытъэтэ. Н’ъогырга ванэван ы’нымн’ылёмык, мин’кыри н’аргынэн варкын, лыгэн к’ун вэнлыги нъытвыткумури. Игыр-ым алван’ вагыргын, торвагыргын, лыгъоравэтльан к’ырым раквачальылк’ыл ы’твыткома: ванэван мэн’ин нымнымык ныгытъэтын, ымыльо а’нк’авытваркыт. Эвыр Унпэн’эрынэ чинит увик гыто элгыкэ, вэлер тумгыт, колхозъытвъат гыто нылгыркынин. К’эйвэ?
	— К’эйвэ, — вэтгыры вагъэ Сергеев.
	— Вай-ым, — к’эйык’ын нывэтгавк’эн ынпыначгын, этчывъенток, —
вай-ым гымнин Тылык’ лымн’энагъэ ынк’эйына ёргытвъэляволык...    Ыныкит-ым вай лыги нъэлгынин Унпэн’эрынэ

С. 33

ытлыгэ, мин’кыри вальо ынин экык рэмэйн’эты, к’ырым ынн’ин нъэтэнынныгнин.
	Сергеевына энмэч лыги ръэнут ынк’эн лыгъоравэтльамэл Унпэн’эр. Ок вынэ, к’эглынангэт нытэн’к’ин а’ачекэн нынны.
	Ымы вай Сергеевына мачвалёмнэн ан’к’авыргыргылыко тылечьывыргыргын. Ынан йыннин лымгылым, палёмтэлын’оэ. Гитэнэн’эткуи, вачак’ ан’к’ак нывытрэтк’инэт панэна амыргынан увэйычгит ынкъам элгыкытракыр. Ынкъам чама эвыр ынкы к’эргычьын гитэнэн’экин иле нинэнитк’ыевк’ин.
	— Тэн’уйн’э ръэнут эйычгилыку эвытрэтк’ыльин, — иквъи Сергеев.
	Вачак’ вай эргын’ ныпкирк’ин выргыргын. Энмэч ан’к’авыргыргык а’к’анръалявын’. Ынкъам вай тан’ылгалын’: нымкык’ин тылечьыт нывыргыргэтк’инэт. Мэн’к’о вай к’утти тылечьыт, ынн’э ан’к’ак ытръэч Унпэн’эрын ы’твъэт.
	— Ок вай, вынэ люрэк’ рин’энэн’эт? — иквъи Атык, гэтама йъыйык’.
	Вынэ к’ырымэнат рин’энэн’эт. Сергеевына энмэч рай ръэнут эйычгилыку льунин. Ытлён нэмэ гэтанан’аткон’н’оэ, кэгриле к’эргычьыт элепы нэнагтак’энат. Атыкына Сергеев аны ынн’ин гэтан’н’онэн, к’ынур вай ынык мачувпэральолк’ылык к’ынур выйилгитэнэн’эк танльон’ ымыльо Сергеевына льоо гитэнэн’этэ.
	— Како вай, — мэрынрэ иквъи Сергеев. — К’эйъытвъэт. Мургин к’эйъытвъэт вай. Лымн’э рай нинъэмэтк’ин лыгъитвъэт. Ынкъам вай лымн’э н’ирэк’ чинит нылек’инэт, тылечьэ. Ытръэч вай аны ръалыгъэтвычгыт. Аны йъарат нылгинымэйын’к’инэт. Вай гымнан вытку тыльуркынэт. К’ыгитэ анык’ун, атэй, вай к’эйвэ ынн’ин вальыт лыгъитвыт лыгъоравэтльак нытвак’энат?
	Ынпыначга люн’эймитэ рыннин гитэнэн’, ынан эмлылетэ энмэч льунинэт ы’твык’эгти, к’ол итыльыт амэчатыльыт, к’ол итыльыт нэмэ вытрэтыльыт айычгэткынык — гэмгэвытрэтык тылеймэвтылельыт.
	— Вынэ ынк’эн к’ырымэнат лыгъоравэтльэн ы’твыт, — иквъи ынпыначгын. — Ынк’эн к’ырымэнат лыгъоравэтльат. Ынк’эн рочгыльыт.

С. 34

	— Микынти?
	— Рочгыльыт. Ынн’ин вальыт лыгъитвыт амерыкальык: айванальык нытвак’энат. Унпэн’эрынэ вай рэмкыльыт рэтыркынинэт.
	Сергеев милгэрыткуи энанк’эргавмъамэта. Кыкватвыргыргатэты йынк’эргын гырголятгъэ ынкъам ымыльо гролмакы рык’эргавнэн. Рыпэт ынпыначгын гэмэччен’ыттэтлин, ынк’о-ым пагчен’эты гэтан’н’онэн гырголятыльын йынк’эргын. Тылемэрынрэвэ итгъи ынк’оры-ым, вайн’ын’н’ок, ытлён к’эргатыск’ычатгъэ, ынк’оры-ым ритлеръуи янрайынк’эрго. Йынк’эргын нэльуэн ымы нымнымык, ымы погранзаставак ынкъам н’энку, ан’к’ак — к’айъытвыткынык ынкъам лыгъэтвыткынык.
	Аплёратвака ан’к’ачормын к’улитэ йыръэтгъи, к’ынур энмыгэн’ йъаяк’а. Ынаны’ттъыёл нымнымгыпы тэгрэтгъэт н’инк’эгти, ынк’оры — майн’ыянвыт. Ытлыгыт н’инъытвыткульин Унпэн’эрынэ бригадайпы кэтэм ан’к’ачормык нылк’отытвак’энат, пограничникык к’ача, етыльык заставайпы. Ванэван мэн’ин ымы нывичетын элеты ынкъам эпъэрыткольэты айычгэгты.
	Ынн’ин айычгэнма ныгтык’эн амнон’атгыргын: лыгэн-ым вай к’антаквык тан’эрын’. Вачак’-ым вай ымы к’эйъытвык, ымы лыгъитвык — о’равэтльат ы’твыльэнлиткульыт, к’ынур гатле рилнилюльын. Ытри нылгэнымльав нъатчак’энат чевтайычгэгты, ынк’оры-ым чевтайычгэнма нык’ивримпэк’инэт.
	Вай-ым ытри энмэч эмнун’кы. Вай-ым игыр танльон’ — комсомолбригадыльыт тан’ымыльо нымэлк’инэт. Эвыр ынкы ымыльорык нагэтайвын’н’онат рэмкыльыт. Айванальыт мачегыпатэты нылк’отытвак’энат, ырык авэръэпы нытилик’ин мимыл. Ыргынан ныяак’энат амалван’ пэральыт к’эргоппан’кат. Лыгэяагты вальыт ынк’энат уппэн’кэт ак’агнэнма игыр лыгэтанн’авэты ныпэрак’энат.
	Погранзаставакэната эрмэтэ нэнанвэтгаатк’эн топыльын, мэчынпыльын айванальын.
	Ынык катам ек’ачьомыткынык тинлылет: мран’к’ачкэн к’эргычьын гачгатлен, н’ачгын’к’ачкэн-ым гантымн’эвлен. Вэчь-ым вай ынк’эн ы’твыкин этын. Н’ыпэнэн’у ытлён ы’ттъыюлетгъи ынкъам иквъи, энмэн вай ынан ранвэтгаанн’ыркынэн руссильин

С. 35

этын. Ынк’эн айванальын ынн’ин нытопъав гатвален, рыпэт вай ыныкит льулк’ыл эгитэкэ рытык к’ынур н’ирэк’ о’равэтльат гэрэлинэт манэгкэрчыковты.
	Йилыльу нитк’ин инэныгйивэтыльын Эйн’эс. Янор ытлён ныйилыльэтк’ин руссильэ айванальэты, нак’ам вай к’ытлыги пыкитльэт мэчынкы нылыгэвэтгавк’энат. Мачымыльорык-ым айванальа лыги лыгэвэтгав.
	Пыкитльэт ныромавн’ык’энат: ныркыпчыткок’энат рэлпэпы, мачвэйпы. Вачак’ вай вэнлыги нытан’палёмтэлк’энат вэтгавыльыт ы’твыкин этын ынкъам советкэн офицер. Ытръэч вай к’ол айванальын — мъык’опк’ынпыначгык’ай тан’ванэван ныпалёмтэлын вэтгавыльэты. Ытлён илюкэ нылк’отытвак’эн ынкъам вай тан’к’онпы Атык нинэгитэйвык’ин.
	Ытлён нытлепк’ин ынн’ин тан’апаака, ынкъам вай к’ынвэрлылет ыргин рырынгииквъэт.
	Атыкына вай лыги ынк’энат лылет, о’раыныкы лылепыльыт оппан’кагэн’гыпы. Ынръам-ым вай мин’кы ытри нинэльук’инэт? Ынкъам вай люур эминичгытэтэ к’олентогъэ: «Какомэй!»
	— Какомэй! К’эйвэ ынк’эн гыт, Мылыгрок’?
	— Ии, Атык, ынк’эн гым. Гымнан гыт гынмыеп тэлкылгыт.
	Вай тъэр гивин’ит ытри янра вагъат? Вэчьым вай к’ликкин кылгынкэн парол, лымэвыр-ым вай н’ирэк’к’ликкин. Вай-ым Атык н’автын’тагнэпы ынкъам паатагнэпы мигчирэтык лельутвык «Джерри». Вынэ вай матчымчан’. К’эйвэ-ым вай н’ан еп ы’ттыёлкэн ымнотамарав атвака.
	Ытри тумгу нъэлгъэт ынн’атал-ым ак’атгэвэма: лыгъоравэтльат ынкъам айванальыт ныгытъэтк’инэт. Ымы лыгъоравэтльанотакэн вараттэ, ымы рочгыкэн ыннаны ныченувъиткук’инэт. Ынкы-ым а’ткэвма рэмкын гэтэйн’этлин чама вай вилыткульэ гэнн’инвилевлинэт рик’угнэлгыт.
Ынкы-ым вай ытри танн’ын’алк’эквъат тэвыльо «Джерри», амерыкальэты ръавн’ыттыляльотвэты. Вай-ым ынкы тумгу нъэлгъэт.
	Вай-ым н’энку ымыльэты Азиякэн айгыск’ын’к’ач лыгэн ратгэмавэты нытвак’эн. Э’к’у нылгык’ин лыгъоравэтльанотан царькэната выёльа; нотачьомыткыно нылгык’ин. Вай-ым лыгэн

С. 36

этынво н’утку нитк’инэт амерыкальыт: нынмыткок’энат ръэвыт эмнун’гынникыт, нытэмъюнъюук’инэт ынкъам нэнэвнайвык’энат айванальыт ынкъам лыгъоравэтльат. Вай-ым ынн’ин вальо инэнтэвыминн’этыльу гитлин ымы «Джеррикэн» этын. Ынан к’онпы тэвыльыт нинэймитк’инэт Рочгык, чымк’ык-ым Лыгъоравэтльанотак, ин’к’ун ыргынан нымэльэв лыги ымыльо и’рвытгыркин гычормыт.
	Н’ырок’ гивин’ит чеэкэй ытвыльэтгэт ынкы Атык ынкъам Мылыгрок’. Н’ыронгэвэн’эт чеэкэй нэнтэвыминн’этынэт, чеэкэй к’амэтвагъат, винрэтвылгыткуэт. Ынк’оры-ым Атык н’ыпэгъи ляльотвэпы, ынык-ым яачы пэтле ымы Мылыгрок’. Вачак’-ым ытри лымн’э о’птытъача нырэмкыльэтк’инэт,       к’ол-ым нитк’инэт лыгэн а’тав нырынгииввылгыткукинэт к’улинымык. Ымъэрвытгыръеквэ ытри нэргыпатк’энат: кынтэльыт, айылгыкыльэнат ы’твыльэтык ынкъам аны тэн’гырэпыльыт. Нымкыче ытри пэлгырачвын’гъат ытынвэрэвма чама мын’эма.
	Ынк’оры-ым мараквыргын мгоэ. Лымн’э о’птытъар гивин’ит галяк к’ынур армайычгэйн’ын Великий Октябрькэн революциякэн пыкиргъи Лыгъоравэтльанотак. И’рвытгырык о’мрыграница нъэлгъи, ынкъам вай турыльын, чигтурыльын вагыргын мгоэ морыкан’к’ач.
	Ырыкан’к’ач-ым вагыргын пэнинэмил нылек’ин...
	— Гымнан гыт гынмыеп тэлкылгыт, — нэмэ иквъи Мылыгрок’. — Вынэ-ым вай гыт мэллюн’ынпэвэ ити, гым-ым вай...
***
	Ымыльорык нымык энмэч лыги: н’ырок’ айванальэн ы’твыт гайоо’ръоленат гынунык. Эйычгитэ нынывичвэвк’инэт ытри, к’ынур рик’укэтэ амнон’пэпэк’ылгын, лыгэн вай нынлыплятк’энат о’ралыгъоравэтльанотагты. К’ол-ым вай ы’твъэт авынтылягты мимле йыръатын’огъэ: чимэтгъи ытвынэлгын.
	Вай-ым айванальыт энмэч раквачанвэты нычимгъук’инэт, к’этэв-ым вай ытри комсомолбригадк’айъытвэпы нэльунэт. Ынн’э вай колё а’ткэн’эты нэйычгитк’ин, вэнлыги вай комсомолтэ винрэтыск’иквъэт. Раквачан’н’ольыт айванальыт ченэтъытвыткынык

С. 37

нэйн’энэт, лыгъитвъэт-ым э’мэтэ нэныпкирэтын. Н’ирэк’ к’утти лыгъитвыт ыргынан чинит пыкиргъэт.
	Айваналыт калеткорак нъэлгъэт. Янор ытри нымачайылгавк’энат, мачайылгавэты ныгитэк’инэт пограничникыт. К’эйвэ вай лымалё нэрэлгын’ынэт, энмэн ытри эчимгъукэ советан’к’ак нъэлгъэт, вай ёота ытри н’анк’оры рылыпляннэнат’. А’мын вай к’олеан’к’ак ы’твыткульу к’эйвэ к’ырым ы’нылгынэт? К’эйвэ нэрэтрилн’ынэт, — ыныкит-ым нэрэтрилн’ынэт, к’эйвэ ыргин тымъёт рыркат нэрэйылн’ынэт. Люрэк’ а’мын майн’ымынгыквын нарагнанн’ын, ин’к’ун нэвинрэтынэт. Пытк’ы вай ынк’энагты ныкапчачатк’эн ы’твыкин этын Тэпк’эльын — топыльын чимэттинлылельын айванальын.
	Ытлён нэргъав нэтчывъенток’эн, ыныкит ытлён микынэ руссильэ лымэвыр лыгъоравэтльата нинэгитэк’ин ынкъам вэчеты нын’ынван’эк’эн, ыныкит ытлён ванэван микынэ ныгитэнин. Аны колё к’утырык мыкын’ ынан нынъэйн’эльэтк’ин ынпыначгын Мылыгрок’. Ынан нинэйпык’ин к’эгриле йыкыргын ынкъам винвэ анн’энагты нинивк’ин ынпыначгын. «Вай-ым, Мылыгрок’, ымыльо гынан рэркурн’ын. Гыт вай энарачегыт, гыт-ым ы’твэрмэчьигыт ынкы лыгъитвык. Аны вай н’ъочьо ринэтчы гынан, Мылыгрок’, гым!» Тэпк’эльын нэтчывъенток’эн, нылевтынилюк’ин ынкъам к’эйык’ын нын’ынван’эк’эн: «А’мын тыттэн’эт вэрин, тъаетчаан ы’твынэлгын! Вай ынк’о н’ан гым гыныкагты нымычвынатэгым. Опопы вай гынин нанк’ын нъатъаетчаан! Ымыльэты гынин пэтыгылгын н’энвэлын’ вальын н’утку вай ы’твычематгыргык. Вай-ым опопы ынк’эн гынык ачын’ык мыкэлиэн. Ымыльо ытръачдоллартагнэты трэкэлин’ын! Гым вай гэнэнэйгым ынкъам к’ырым н’ъотвальылк’ылегым ынк’эната, ин’к’ун вай гыт эгъюлеткыльу ы’твыльэтык нъэлий. Аны вай гыт, Мылыгрок’, колё ынпэви! Ейвэчу лын’э гымнан гыт тынк’амэтвавыркынэгыт, вачак’ вэнлыги к’ырым ачын’ ымы мигчирэ к’ыркургын. Пэтле вай рэвъиэ... Гоккой — вай!..»
	Тан’авъеткынка ымыльо ынк’эн Мылыгрок’ына нэнапалёмтэлк’эн, ытръэч кытк’онача нытлепк’ин Тапк’альына ынпыльэ мэрэлылята.

С. 38

	Пэтле етгъи пограничникыргэн очоч, иквъи, энмэн гавэтгавъёлгытколен армагты. Ынкъам эрмэтэ ынн’от гивлин: айванальыт ы’ныныткивэтынэт, ы’нынк’амэтвавынат, мэлетык-ым — ы’ныркыленэт границатагнэты.
	Тэпк’эльын нытагъенчаткок’эн, нык’ынн’этк’ин, о’птытъача нинэнвэнтэтк’ин йыкыргын, к’ынур рай ръэнут нэнарамн’ылён’к’эн, вачак’ найылгавк’эн. К’ынвэр вай иквъи: «Тъэтйильын-ым вай ымыльо ынк’эн?»
	Йилыльэтыльык Эйн’эсынэ рээн ымы Атык ынкъам ымыльо колхозникыт тэнн’ыткуэт. «К’ырым вай, — ратанн’авн’эты иквъи заставакэн этым, — аны вай лыгэн ынн’ин. К’оо вай мин’кыри тургин авынральыт чимгъуркыт. Вай тыльуркын: имырэк’э тури нэйвэттык. Вай ынк’эн торгынан чинит...»          Колхозкэн-ым председатель иквъи: «Вынэ вай ынн’э эркуркэ. Эви вай турык, Америкак, рамкыльэпы ныгнатк’энат манэт?»
	Игыр-ым ымы айванальыт танн’ыткон’н’оат. Вэчьым вай коргаквъат, лымэвыр ин’к’ун вай Тэпк’эльын лыгэтэнантанн’авэты ныпэрак’эн. Н’эрануврынныльын йыкыргын гэнвэнтэтлин: чын’атыльын ынкъам янратыльын уппэн’кы к’ынур рынныт ныпэрак’эн, мачатынватъё лылегылгын гэннутлин, рыпэт лылялгын гэйпылин; мран’к’ачалылята-ым мачынк’увавэты ытлён ак’эргычьыкэтэнлыляйпы нытлепк’ин. Вай-ым к’ынвэр ытлён чинит тэнн’ыткуи. Ынкы вай, мачматэватэты ытлён иквъи, рыгъеватэты н’ачгын’к’ачкэн лылялгын: «Люрэк’ вай ымы турык амынгыкватка нынмэлевэтк’инэт?»
	Тэпк’эльын ынкъам лым к’ол айванальын, и’гнэтыльын ы’твыткынгыпы пэн’кома ынкъам рэлпатынватыльын, больницагты нэнльэтэтынэт.
	Сергеев, энмэч пылыткульын инэнъюк, ытри Эйн’эс калеткорак пэнъёлгынынляквъат: к’эйвитык вай игыр июль, вэнлыги н’аргын нычык’этк’ин ныкитэ, чама ныгтыйгатк’эн. Чама-ым вай рэмкыльыт тан’авэръынкыквавын’ пэнъёлгык к’ача.
	— Кита вай, Атык, к’ытипъэйн’эги, — иквъи Эйн’эс.
	Иам-ым этипъэйн’экэ? Атык нытэн’ычьэтк’ин грэпык, а’мын-ым вай э’тки этэн’ычьэткыльин грэпык грапк’лявол. Пытк’ы вай ыныкит тумгыт рапалёмтэлн’ыркыт. Игыр-ым вай

С. 39

пытк’ылым: Атыкына рырынгиивнин тэлен’кин тумгытум. Вай-ым ытри Мылыгрок’ нымкыче гатэпъайн’арачвын’ленат. Атык иквъи:
	— Китъам, Мылыгрок’, тэлен’кин вагыргын мынкэтъон. Тылык’, к’ырэтгын гымнин ярар.
	К’ытлыги вай ярар энмэч н’утку. Тылык’ынэ к’ытлыги гынмыеп гэрэтлин — вэчьым вай ытри Эйн’эс вэнвывэтгаквылгыгъат.
	Ынпыначга н’ычвынатэты нинэгитэк’ин экык. Лымн’э вай тъэрк’эй ы’лёт рагалян’ыт ынкъам Тылык’ рэпэлк’ынтэты Ленинградеты. К’эйвэ вай яврэна рэеты н’анк’о? Како колё ыяа Ленинградтагнэты. Энмэн рай кылгынча Въэн’тагнык...
	Тылык’ынэ йылнин ытлыгэты ярар ынкъам уттык’эй Эйн’эсынэ —  мимле йыръыльын чайкойн’ык’ай. Атыкына ритк’ыевнин эвъярарналгын, рытрунин уттык’эе ынкъам эвыр ынкы ярарвыргыргын к’энтэтгъи калеткорачыкоеквэ.
	Ынпыначгын тэпъайн’ан’н’оэ.
	— Эвыр-ым вай мэн’ин ан’к’ак, тыляма н’ан ратымн’эвы эн’эрэ наранкэтъовн’ын, ръэт вай нэрэныгйивэнн’ын. К’эргонпан’аръеквэ ръэт моргынан вай мытльуркын, ынк’эн вай нымэльэв лыги, к’онпы ан’к’ак лейвыльэтльэ. Эвыр-ым вай ныгтыйгатк’эн, айпэты йъыйык’ нытвак’эн, авытраткэгты эн’эрыт, к’эргыйъыйъымэл пэральыт, мин’кыри вай ынкы итык, араквачака вай итык, микынэ рэнйэгтэленн’ынин гынин ы’твъэт ынк’о, ан’к’айпы.
	Уттык’эй нилюльэтк’ин гырэпыльык мынгык, ярар пыннэты нывыргыргэтк’ин. Нутку вай нынлетк’ин пэнъёлгын, н’аргын-ым панэна нилетк’ин, ынкъам вай ынк’эн грэп гамгавакъотвальа к’алялвынэты нытгэлк’ин.
	— Ынн’ин-ым вай нычимгъук’ин ан’к’аляйвыльын ёанма, — к’эйык’ын нытипъэйн’эк’ин Атык, — пэн’ъивэтыльын н’ан ынкы, к’ытъыматык кытыйгэты. Ынкы-ым вай винрэтыльу мургин н’ан Унпэн’эр к’ытгъи, йъэчычеи, ок, к’эйъытвэ комсомолыльэн бригада. Вай-ым ынк’эн мургин рырмэн, н’энъян колхозкэн, вай. «Эргыръон!» Вай-ым н’от Унпэн’эр мургин н’иныльын, айылгыкыльэн! Рыегтэленнинэт ынан раквачан’н’ольыт вай ан’к’ак,

С. 40

эн’эрги эльукыльинэт! Этъам-ым н’ан к’эглынангэт ынин нынны н’от Унпэн’эр.
	Н’энбригадир эгыпатэты нырэмыннун’к’ин, ынк’оры-ым нытэрилвын’к’ин, ынк’оры-ым нэмэ нырамыннон’ын’ок’эн. Аны вай ытлён ныгитэйвык’ин ынкъам нынигыпэвк’ин. Чама вай ынан мэчьэк’у нинэлгык’ин ынин нынны — Унпэн’эр — ынн’э вай ынин льулк’ыл эгтин’кыльин ынкъам кэргыпыткульын, чама-ым иквыкыльин.
	Вэнлыги-ым вай ръатгыргын, ин’к’ун вай Атыкына ытлён грэпык тывыркынэн.
	«Аны вай тэн’гырэп!» — ымыльо эмк’элелвынэ иквъэт. — Ынн’атал-ым айылгыкыльэн а’ачек, ынк’эн колхозкэн бригадир!’ Ынн’атал-ым нытэн’к’ин колхозык «Эргыръон» грэпыльын! Вай вэчьым ымлыгъоравэтльанотаеквэ уйн’э лымн’э ынн’ин вальын!
	Игыр-ым вай ярар Мылыгрок’ына нинэнвыргыргэвк’ин — янор гыватковты, ынк’оры тан’ын’. Ынпыначгын-ым нак’ам вай аторымгокыльэн типъэйн’эк: нытагъенчак’эн, нычемгъотвак’эн. Вай-ым тэпъайн’амгогъэ. Рульк’улилын, мэчвиврэльэтыльын, вачак’ вэтгавыт нымэлк’инэт, тан’кэтъольыт ынкъам вай палёмтэлыльыт пэтле лыгэтан’палёмтылын’оат. К’эглынангэт вай Мылыгрок’ н’ан титэ тэн’гырэпыльу гатвален, к’эйвитык вай вэчьым кытк’онача ныгрэпк’ин.
	Ынан вай пынныгрэпык нэнатвык’эн йъаяк’, элгыпэральык’ай йъаяк’ йъота етъатъё гынунык. Ёо вай Атыкына евэк’ын’ нэнатвык’эн. Ынан рулк’улитэ ванэван нынрулылтэвнин кытыйгын, н’аргын выргыргэтыльын ынкъам вай к’ынур ымы кытыйгыан’к’эн пыннытипъэйн’эн нэнаяак’эн. Мэрэк’агтэ нытилик’инэт ынпыначгык пылмылыляйпы.
	Ванэван мэн’ин ы’нгитээн игыр ынк’эната лылетэ. Вай вэчьым игыр ыргынан нэльуркын н’ан ручевыльын йъаяк’ вакъольын айычгэткынык. Ытлён наркычыткок’эн айычгэткынык, аны вай гыгаргыргын, нак’ам-ым а’к’арэн’ан’. Вай энмэч айычгэчгын иквэтгъи, вай-вай мылеркын ынкъам к’улиэйычгитэ рэйпыгнин ручевыльын йъаяк’.
	Йъаяк’ нырэрин’эн’к’ин, вачак’ нылвавк’эн. «Энмэч-ым вай гэручевлин элгыпэрарэтльан йъаяк’, ынык гыргоча эйычгин,

С. 41

увпэральычгын эйычгин’. Люур Мылыгрок’ выйитвыгъи, эплыплыткукэ типъэйн’эн. Вэчьым аны н’ан гэвйиръэлетлин ынпыначгын. Ытлён тагъенчан’н’оэ, рытрилнин ярар. Мэрэт энмэч нытилик’инэт льокымъоеквэ, ванэван лылек нывиврэльэтынэт.
	— Гынан, вай ипэ ванэван йъаяк’ грэпу к’ылгыгын? — мэрынрэ пынлёнэн Атыкына Мылыгрок’.
	Мылыгрок’ына лён’татлын’а ытлён рыннин, лымэвыр этъым лён’валёма рыннин.
	— Ванэван, — Мылыгрок’ына пууръу иквъи н’инльэн айванальын, — ынан ипэ ванэван йъаяк’ грэпу нылгынин. Ынин экык кытур элек гараквачален. Ынкатагнэпы ынпыначгын атванвыка нъэлгъи.
	Мылыгрок’ иквъи:
	— Ан’к’ак вай гымнин экык гараквачален, вай ынн’ин к’ынур игыр ёанма. Мурык нымнымык игыр этынво Тэпк’эльын, ымыльо н’ырок’ лыгъитвыт ынинэт. Чит н’ырак’, к’ол кытур гэргэвэтлин. Ынкы вай гымнин экык гатвален. Ытръэчтэгын экык к’ликкин н’ыръо парол гэвэльын...
	— Ынкы-ым вай ыргин тылечын гэчимэтлин, — нымн’ылтэлк’эн н’иныльын айванальын.— Чит-ым вай а’ачека ивнин Тэпк’эльын, энмэн к’ун-ым вай тылечьын янор ы’нтэнкэвн’ын, ынн’ин а’к’алкын’. Тэпк’эльын-ым ванэван ымы ныпалёмтэлын, ытръэч вай нъэтйивчитк’ин. Ыныкит вай эйычгик ранъав мытлян’н’омык, вай ыргин тылечьын нывилгъи. Этын-ым чинит ачгыта нытвак’эн, к’олеы’твыткынык. Вай-ым ынан ытри а’матъёлк’ылтэ чит, ынръам э’нк’этгъи, люн’ъэмэтэ рыннинэт. Аны вай нылгэнайылгык’эн, чинит увик нинэрэнъэгтэленн’ык’ин. Лымэвыр-ым вай а’тав люн’ъэмэтэ рыннинэт, ин’к’ун страхпремия ныпиринин, ы’твык курэ. Ынкы вай мытлын’эн к’ляволтэ раквачаат, Тэпк’эльын-ым лыгэн ымы эчимгъукыльин. Ытлён эквэтгъи Номэты ынкъам ынкы страхпремия пиринин. Нымкык’ин манэт, лыгэн вай чегмыкын’ ынкы пэтылыгъытвык вэчгыргык.
	— Н’эвъэн-ым гынин нымэлк’ин? — пынлёнэн Атыкына Мылыгрок’. — Гэн’ээккэйгыт?

С. 42

	— Вынэ уйн’э амгымнан тыпэлятык. Н’ырок’ чит н’ээккэт татваленат —  ымыльо въигъэт. Вынэ вай, Атык, айванальыт нымкъэв нывъиткук’инэт. Вай нытъылын’ок’энат — нак’ам-ым рэк’э рэмэлевн’ык? Мэн’к’о манэт эймитык? Ымы-ым вай атъылын’ока нымкык’ин нывъик’инэт. Э’тки вынэ вагыргын, к’онпы варат ныгытъэтк’ин.
	— Ныгытъэтк’ин? — энэчгытэты пынлёгъэ. — Вай-ым вачак’ тургин Амерыкан ымнотаеквэ ныгаймычьыкалготкэк’эн.
	Мылыгрок’ ытръэч ныпыннъэв рэмыннун’гъи, н’иныльын айванальын иквъи:
	— К’эйвэ-ым мурык ръэмин’кы варкыт ынк’энат гаймычьыт. Мургин-ым гаймычьын — ан’к’агыннэкыт. Игыр-ым вай мурык гынник лыгитъэттывигъи. Вай мурык илирык к’ача, к’улинымык амерыкальа рэн’анан’вакъон нэтэйкыэн. Рин’энэн’эт нэтчык’эначгыт, нымайын’к’энайн’ыт, аны колёмэй нывыргыргэтк’инэт. Гынник вай ныгынгэвк’ин ынк’оры. Ынк’эната вай ыягты нъытвыткуск’ивмури — чымче уйн’э эгынниккэ. К’унэче вай гымнан чинит тыльун: амерыкальа рин’энэн’эткульэ ымыльэты рылымкычгын пэгляръота к’эгнэвъюунин. Лыгэн вай нувичвэтк’ин. Рыркат нэргэвэтк’инэт, аны вай а’мын э’тки. Мури-ым этэйн’эткэ нытваморэ, ныгытъэнмури.
	— Аны вай к’ыпаагэ инэнйейвэчевык, — иквъи Мылыгрок’. — Аны янор мынвэтгаатын гымнин тумгытум. Кита н’ан к’ытвы, Атык, мин’кыри гыт нымытваркын. Гэнэнэнэйгыт?
	— Ии, гэнэнэнэйгым.
	Атыкына рамыннон’эты гитэнин Тылык’. Эквыаачек, к’эргычьык к’ача Сергеевына ынкъам Эйн’эсынэ рээн вакъотвальын, нэмык’эй рэмыннун’гъи.
	— Ынк’эн гынин экык, — чичеквъи Мылыгрок’. — Вай ынан н’ан морыкагты ринтынин элемк’утэтн’илгын, ыныкит Унпэн’эрынэ рэймэвнин кэйъытвъэт морык ы’твэты! Гымнан еп к’эйъытвык нинэгитэйгым ытлён — вай к’ынур н’ан титэ гымнан ынин льулк’ыл нинэльуйгым. Ынкъам вай ынк’эната гымнан гыт эк’ылпэ тэлкылгыт, Атык! Еп вай ан’к’ак гыт эккэтэ гымыкагты нанкэтъоквыт.

С. 43

	Мылыгрок’ эюгьи. Ытлён нывэннэтк’ин, нак’ам вай ваннатгыргык рээн ынин тэлен’кин тумгытум тагнымытваркын.
	— Вай а’мын гыт, Атык, палк’анма гакоргавк’авэгыт! Вай-ым игыр гынин экык, к’ынур гыт мури кынмал мэгчеранма ынкы мэркычгыргын «Джеррик»! Ытръэч вай нымытвагыргын ынин, вэчьым тан’ын’ мурык вальын. Вай тури вэчьым нымэльэв, ан’ъока нынымытваторэ? Ыныкит вай экык рэнагляты ытлыгэты ымы чимгъутэ, армагырга ынкъам к’эргылылята — ынн’атал-ым тэн’ивинильу ытлён ритгъэ.
	— Тылык’, вэчьым, тан’тэвыльо нъитын, — иквъи Атык. — Гыт-ым мин’кыри, бригадирэгыт, чимгъуркын?
	— Стахановыльо нъитгъэн, — иквъи Унпэн’эр.
	— К’эглынангэт, — иквъи Атык, — ытръэч вай Тылык’ ванэван мурык рээн нынымытваан. Ытлён нырэгъючечн’ык’ин Ленинградык, ытлён студент, н’анк’оры ытлён кытэк’эй гэмигчирэтыск’ивлин, пэтле рэквэтгъэ. Ынан нинэгитэк’ин мургин колхозкэн мэгчератгыргын, гаймычьын мургин, трудоднит. Гаймычьыгъёлыльо ритгъэ. Ленинградык варкын вай ынн’ин вальын калеткоран — «Экономический отделениено» нылгык’ин. Вай-ым гъытвыткулин ытлён тумык рээн.
	— Гыт вай ымы Москвак гатвайгыт? — пынлёнэн Тылык’ н’иныльэ айванальа.
	— Ии, — эккэк пууръу иквъи Атык ынкъам эк’ылпэ авъеткынка нъэлгъи: малйъарат ытлён калготкэркын эккэтэ. Вачак’ вай рэмкыльык лылегйит — ванэван. Вынэ ванэван эмэккэтэ ытлён игыр ныкоргычьатын... Игыр н’ан ытлён, к’ынур ымыльэты советк’эн варат, вэтгавыркын рамкыльэты Ынкъам ытлён иквъи:
	— Морык колхозгыпы н’ирэк’ а’ачек Ленинградык кэлиткуркыт. Ыннэн а’ачек ынкъам ыннэн н’эвыск’эт. Вай мурык учителен чакыгэт — ынпыначга рыгйивэннин Эйн’эс.
	— Лымн’э вай н’ирэргэри Хабаровскык ныкэлиткук’инэт. — К’ол кэлиныгйивэтыльу, к’ол-ым доктыро.
	— Ымы вай гым, — иквъи Унпэн’эр, — председателя яврэна энэнатвыэ тын’эвынво калетконвы Хабаровскагты.

С. 44

	Эргатык инъэ айванальыт рагтынвы тэнмавын’оат.
	Энмэч вай эргыръон’н’ок гапаален кытыйгатык, нак’ам-ым панэна нэйычгитк’ын. Вай-ым ымы ыныкит аймыёчгычыко рыкамагравык мимыл — к’ээк’ын этымгэвкэ нитк’ин. Н’утку-ым, ан’к’ак вынэ мыкын’ мимыл, эк’ылпэ ак’атымгавын’.
	Айванальыт гатан’пан’ъэвн’ытоленат, ытри нэвинрэтынэт тэнкэвн’ык ы’твынэлгын.
	Ымыльо энмэч етъан’. Выргыргэтгъэт тылечьыт. Н’ырок’ лыгъитвыт ынкъам ырык рээн тылельын к’эйъытвъэт, мачаркычытковты, иичгэтгъэт ан’к’ачормэпы.
	Ыяа вай ытри энмэч ан’к’ак’ ынкъам Атыкына энмэч мэткиит нинэльук’ин мык’увувикк’эй Мылыгрок’. Ытръэч н’ан илгылевтынкылвэтыльын Тэпк’эльын к’онпы нывытрэтк’ин.
	Ан’к’ачормык, ынпыначгык к’ача, нылк’отытвак’энат Тылык’ ынкъам Сергеев. Тылык’ иквъи:
	— Эквэтгъэт амерыкальыт.
	— Пэлк’ынтэтгъэт, — чемгъотвагты иквъи Атык. — Ыяагты пэлк’ынтэтгъэт, ыннанъягталгыргык яалегты. Лыгэн вай к’ликкин мынгыткэн  парол, н’ирэк’к’лигмил гивимил яал нымытваркыт. Пытк’ылым а’к’ан’.
	Сергеев нытлепк’ин о’ран’к’агты. Ванэван вытратыльэты лыгъэтвэты,    ипэ-ым рымагтэты, н’ан у’рэн’энри, мин’кы Амерыкан. Ынкъам вай ынан к’ынур нинэльук’ин ипэ ванэван И’рвытгыргык рочын’кэн Амерыкакэн рытавэмэнн’атъё Кыгмин, ванэван айванальэн чематйарат, ипэ-ым эквыпэральыт Гудзон-к’оймак эквыярачгыт гаймычьыльэн, вэлыткорачгыт. Ынкъам вай ынкы нынкалыровк’энат имыръэнэлгыт, котъёттэ Кыгмик, Тэпк’альынгыпы.
	Айванальэн-ым, лыгъитвыт энмэч чекыяа. Н’ырок’ лыгикиткит вытрыльыт, амэчатыткольык’агтэ ан’к’ак’ увпэракагтэ.

С. 45

Тэгрын’э рин’эмъеркын Хабаровскагты.

	Ынк’эн аны микынэ авытрыкэкагрэлчын’а рыпылгытравыркынэн рэн’анан’вакъонвыкэн въэй? Кытэк’эй нинэтрилк’ин, ынк’оры нэмэ нэнанпылгытравк’эн... Ынк’эн кытыйгын. Вачак’ Тэгрын’энэ ванэван нылгэлнин. Ытлён энмэч рин’энэн’эчыку нывакъотвак’эн, тытыл айпэты, кытыйгын ванэван ныгаляан рэн’анан’чыковты. Рыпэт ымы аэровокзалыткынык вальэпы элгывэтгавъёлгэпы тэгмэткиит э’йн’эвыргыргыт тан’валёмын’.
	Эрмэтэ к’ычекытвальыт матъяал нъэлыйгу рыннинэт. Ытри игыр эвытрыкыльинэт. К’эргычьэпы танльон’ ытръэч майн’ыкытыйгыкагрэля рыпылгытравъё вытэчгытрывъаглын’ын. Вай въаглын’ын о’раяалегты эквэтгъи, аны вай йык’ын’, лыгийъэчычегъи.
	— Мытрин’эмык, — иквъи топыльын рин’этылельын, Тэгрын’энэ ы’ттъыёча вакъотвальын.

С. 46

	Игыр Тэгрын’энэ чинит льуркынин: рин’энэн’ энмэч янратгъэ нотаск’эпы. Въаглын’ын ныйъэчычек’ин эвыча, вэчьым вай н’эранметрмэл... Вынэ вэчьым н’ыронметрмэл иквэльу. Пин’кук-ым энмэч айылгыгыргын.
	Пытк’ы гырголягты, гырголягты. Пытк’ылым гырголягты! Тэгрын’э рыпэт выйиръэлетгъи. Вачак’ тан’ванэван ныкэлирээн. «Лыгэн тан’ванэван мыкэлирээк, — эмк’элелвынэ нивк’ин н’инн’эвыск’эт. — Лыгэнитык вай ныранайылгавн’эгым. Вай Йынрына тырэкэлин’ын, энмэн н’от тан’ванэван мыкэлирээк».
	Ымы ванэван нанн’элёан. Лыгъэтвыткынык ымы лыгикиткит айычгэнма анн’элёгыргын майын’кы. Вынэ н’отк’эн лыгъитвык чекалван’ вальын. К’ынур вэчьым к’авъелёолгын? Нэмык’эй чекалван’! Вынэ вай тан’ъак’антэнмын’ ынк’эн мыркогыргын, йъачычагыргын, чекгыргол вагыргын!
	Рин’энэн’ тылян’н’оэ. Н’аанк’эн н’ан ръарак’ай. К’эйвэ вай ынк’эн аэровокзалкэн яран’ы? Ярак к’ача нылк’отытвак’энат о’равэтльат, нылевалыткок’энат. Ынкы нэмык’эй Тэгрын’энин ытлыгын, нак’ам вай ытлён к’олео’равэтльалыко ак’альон’. Вай ынан ванэван игыр ытлыгын нычимгъунин, ынк’эната Тэгрын’э мачн’ыркылятгъэ: ытлыгэ-ым вэчьым ытлён к’онпы чимгъуу лын’ыркынин. Ымы вай акватын’ок люнтэн’уквэтэ рыннин ынпыначгын. Вай тумгыт окванма рин’энэн’эк вакъойго нэнтынэт. Мэчынкы виин авнагагчавка итык, ынръам вай н’отк’эйына топыо’равэтльата нэнангалян’атк’эн ы’ттъыёлягты, нак’ам тыттатъёлгык’ай нычьувык’ин. Тэгрын’энэ ванэван нырэнкимэвн’ынин ытлён. Вынэ-ым акавкэгыргын — вай ытлён еп н’ээккэк’эй, топыо’равэтльан-ым лыплявтыльын, аройвыльын. Ынк’эната Тэгрын’энэ лыгэк’ылпэ уквэннин ынпыльын Мэмыл ынкъам кытгынтыттатгъэ таттатъёлгыеквэ.
	Лымн’э к’унэче каврагъэ рин’энэн’ рэн’анан’вакъонвык гыргоча, нэмэ вытрэтгъи аэровокзальяран’ы, галяск’ычатгъат энмэч лыгимык’ытвильыт к’ычекытвальыт. Эвыча-ым энмэч к’ырымэн рэн’анан’вакъокэн вэтгыск’ын, ипъэм рай ръайынрыт — элгывытэчгытрыльыт чама вытэчгытрычетлёльыт.
	— Легли на курс, — иквъи топыльын к’лявол.
	Тэгрын’энэ тэн’вытку ынк’эн вэтгав валёмнэн. Ытлён

С. 47

нъымк’упк’этк’ин: иам-ым «легли»? Вай ымыльо рин’эмъетыльыт ванэван натчьатынат, рин’энэн’эткульын ынкъам ынин винрэттумгыт, нэмык’эй ванэван ныйылк’этынэт.
	Топыльа гитэнин мынгылен’ыткочьын. Вынэ вай ванэван эмлин’ыткучьын ныгитэнин — лин’ыткучьык к’ача ынкы кампыс. Рыгйивэтык рылгэ кампыс ынкъам ы’ттъыёлягты рыпэтгавэты мынгылгын, ытлён иквъи:
	— О’райвачын’к’ачагты мытлеркын. Катам о’райвачын’к’ачагты.
	— Ии, — рэмыннун’гъи Тэгрын’э, — пэтле рэльэленръуэ. К’этын’ок-ым галгат айвалеты нырин’эк’инэт, омнотагты.
	Ынн’атал-ым тан’ычьыгыргын галгано итык! Игыр-ым вай Тэгрын’энэ чичевнин тылетумгин тывъё: катам о’райвалеты, Хабаровскатагнэты варкын эвытрыкыльин ръэт гырголята выенан’к’аеквэ; рин’энэн’эткульэ рыгырголявнэн рин’энэн’, гырулмыи рэн’анан’вакъонвык гыргоча, ынк’оры-ым айвачын’к’ачагты эквэтгъи — к’ынур вай рытрилнин рин’энэн’ ынкы ръэтыткынык. Рытрилнин ынкъам игыр мачынан нырин’эмъетыркын ынкы ръэтъеквэ к’онпы ы’ттъыёлягты! «Легли на курс» — эмк’элелвынэ иквъи Тэгрын’э. Ынан энмэч ванэван ынк’эн вэтгав тэнн’у нылгынин. Пууръу вай ынкы рай ръэнут нылгинытэн’к’ин нинэлгэлк’ин, рай ръэнут эмрин’энэн’эткульин. Тэгрын’энэ эмк’элелвынэ ынк’эн нэнатвык’эн ынкъам вай к’ынур рин’энэн’эткульу нитк’ин... Эвыр-ым вай ванэван рин’энэн’эткульу, ипэ-ым гыюлыльу рин’этылельу, нымкыче рин’этэ лейвыльу.
	Люур рин’энэн’эчыку вуск’ыръуи, н’аргын ръэнут ымы ак’альон’, к’эргычьыт рай рэк’э элгычеръыпэральа эйпынинэт.
	— Вынэ вай ръэнут ынк’эн? — иквъи Тэгрын’э.
	Вачак’ ынык ы’ттъыёча вакъотвальын топыльын к’лявол энмэч нытъирэткук’ин. Ытлён к’утынэ, н’ачгын’к’ач к’эргычьык к’ача вакъотвальа татлыгнэн:
	— Ынк’эн йын’эт. Мури йын’ачыковты мытрэмык.
	Кытэк’эй нак’ам вак, рин’энэн’чыку к’эргаквъэ, рин’энэн’  йын’ачыкойпы н’ытогъэ, к’эргычьык рымагты нэмэ энъык’эргык’эр.

С. 48

	— Вай кэтэм ынн’ин нытвак’эн, ыныкит поезд нотаск’ычыкойпы нынток’эн, — иквъи нэмэ к’ол тылетумгытум. — Мэрынрэк’эй нык’эргавк’эн. ынк’о нэмэ нытан’к’эргавк’эн, поезд н’агчыкойпы нынток’эн — н’аргыновты.
	— Гым тэнъепэчгин пылвынтыръэта элекэ, — иквъи Тэгрын’э.
	Эвыча-ым н’эгти, рай ръэвээм к’ынур рыратъё к’элпэрлента, н’эглыку ныпыльыльэтк’ин. Ытръэч вай к’улимин’кы нотаск’ыткынык увчеръыпэрат. Ынк’эн йъыт, игыр-ым ынк’эн Тэгрын’энэ нинэчичевк’ин. Гэмгэ йын’эк мыран’к’ач танльон’ нотаск’ыеквэ выйилвыйлти.
	Рин’энэн’ йъык гыргоча нылек’ин, Тэгрын’э рин’эмъеркын Хабаровскагты!
***
	К’упк’ыльык’эй, тан’ъымпэральын к’онъачгынкылассык кэлиткульын н’ээккэк’эй нычейвыткук’ин амнон’ъеквэ, нытын’эчьыпрык’ин. Нак’ам уйн’э мынгык тын’эчьыт, ытръэч нык’ик’ин россекнига «Флора Севера». Н’энку страницак вытгыр н’ээккэк’эе нинэтрилк’инэт пыръёттэ тын’эчьыт. Ынкы уйн’э эмн’ирэюну ыннаны вальыт — амалван’вальыт, эмыннэнъюну.
	Н’ээккэк’эй и’мпык, ынин увкыттэлкин чьомыткынтэ въэйык нытрук’инэт. Н’ээккэк’эе нинэльук’ин ынан тан’пэрачьын тын’эчьык’эй, нинэпрык’ин гавытвынма, нэнарылгык’энат пойгычьык’агтэ ынкъам ин’к’ун авнанватка ныпылмэръэв рыпылгытравыплыткок, нэнаёк’эн книгачыко.
	Ынк’эн-ым н’ээккэк’эй Тэгрын’э, гыннин’н’ыттыльин Мэмылын н’ээкык. Ытлён ныкэлиткук’ин Въэн’ык, мынгыткэнаклассыльык калеткорак. Пан’ъэвын’ытонвы-ым ныетк’ин ытлыгэты, колхозеты «Эргыръон». Ытлён уйн’ыльин ытльакыльэн. Еп Тэгрын’э нылгиныппыльэв вама ынин ытльа гэвъилин. Вачак’-ым гытлыгэ ынн’ин ытри нытумгыльэтк’инэт, рыпэт вай вэчьым ванэван ынн’ин ынин кэлиткутумгыт ытлыгык рээн нытумгыльэтынэт.
	Тэгрын’энэ пылыткома н’ырак’ав класс, ырык нымнымык ытръэч торымгошкола гатвален, н’ыранкылассыльын. К’этэв вай ырыкы кынтагты кэтэм н’энку гивик школа н’эръамытлын’кылассыльо

С. 49

гэтчылин. Н’ырок’ гивит галяк о’птытъар кэлиткульэ нэплыткуэн н’эръамытлын’кылассыльын калеткоран. Тэгрын’э к’утырык тумгык рээн ынан тан’ычьо кэлиткульу гитлин.
	Ытлён рымагтэты нырэкэлиткун’к’ин, ынкъам Мэмылына Въэн’эты ытлён рэквэтэвнин. Амн’ырооткласстагнэпы ынан ботаника лыгитэн’у рытчынин. Аны вай имырэк’ык чегмайын’кы ынан тын’эчьин вагыргын пэгчин’у нинэлгык’ин. Ытлён н’иныльык натуралистык кружокык старостано нэльуэн. Ымы вай айгыск’ыльалян’энма ынан нинэнумэкэвк’инэт тын’эчьыт. Пан’ъэвн’ытоылё кэлиткутумгык рээн тэгыльанма ытлён нэквэтк’ин к’аавээнвэты ынкъам к’ората рыгыткоёйпы ы’лчыкойпы нинэгичик’ин ватап.
	Кружокык инэнтылевыльэ н’авучителя Мария Феоктистовнана нымкыче нэнатвык’эн калеткольэты у’рэтнутэнут. Ытлён гъурэтлин мыкумкыльык Брянский областык. Рыпэт ымы ынин майн’атвакан’ынвын нымным Гыргоча Умкыгынритыльу нылгык’ин. Н’ыронк’ачакэнак нымнымык к’ача лыгивылтумкуум, нымнымык-ым гамгарак гыролмакы нывытэчгытрыпэрак’энат варэвычьысадыт. Мария Феоктистовнана тывма умкывыргыргын, ынин лылет лыгэчемгъотвагты нынъэлк’инэт. Ынан нинэгитэк’ин чьэчен’э калейвыё к’эргычьын ынкъам ынык рээн чьэчен’кэлит нэнагэтан’н’ок’энат Тэгрын’энэ. Тэгрын’энэ нинэльук’инэт уттыт ытръэч кинок чама журналкартинкак ынкъам вай игыр к’ынур чьэчен’ъылетыльын умкуум ынык рыягнавкы нытвак’эн. К’эргычьык-ым рымагтыкэн выялвыргыргын, к’ынур рай умкин выргыргын, тэнъепэчгин ынан авалёмкэё!
	Элек-ым, пан’ъэвн’ытонвы рагтык, ынык вычготтычанляк книгак ынкъам эвиръык рээн нытвак’энат мачмынгыткэн тын’ан’н’ольыт мэйъулет. Ытлыгэ винрэннин ытлён тэйкык н’ирэк’ ченлет, йыръэннинэт нутэск’э, улювнинэт н’энку мэйъулет ынкъам ранмычын’кы ак’агнэн’к’ач ченлет рытрилнинэт. Вулк’ытвик чама н’аргынэн пылматвама Мэмылына нэнанатвык’эн ынк’эн «огород». Аны вай ынн’ин к’этпыльатын’огъэ, рыпэт амынан гыепын’онэнат мэйъулет: нинимлыттъык’инэт ваамгыпы,

С. 50

ныпылмэръэв (вай-ым ынн’ин гивлин Тэгрын’э) нинэнчимытвэтк’ин нутэск’ын. Вытэчгытрывъайк’агтэ амк’ынъычо майын’кы нынъэлк’инэт. Мэмыл ныкачьаравкэн, ратомгыт-ым ниничгытэтк’инэт. Вай ынн’ин тэн’вытку гыннэн’н’ыттыколхозык «Эргыръон» гэнтын’эвлин огородтын’ачьын.
	Ынкы элек Тэгрын’э тан’ымъылён’эт амнон’ъеквэ нычейвыткук’ин, нытын’эчьыгичик’ин. Еп Въэн’ык Мария Феоктистовнана рыгйивэтыгйит гэтэйкылин элен’иткин н’иныльин натуралистэн мигчиркин тэнмычьын. Тэгрын’энэ нылгинык’итпъэв ынк’эн тэнмычьын нинэнкуврэтэвк’ин. Ынан нинэлк’ырирк’инэт тын’эчьыт н’айгыточгыеквэ, ваамчормыеквэ, н’айыткынэты ныттэтк’ин, чекыяагты амнон’эты нылк’ытк’ин. Ынан нинэгичик’инэт витъыт ынкъам уунъыт, эн’эн’тын’эчьыт, эйгыск’ыкинэт мылячмычольыт тын’эчьыт. Вай гамгъоравэтльан, микынэ эйгыск’ыкин нутэнут ыннаны вальо, этын’эчьыкыльу нинэлгык’ин, алван нъачемгъон’н’огъан, ыныкит ынкы Тэгрын’энэ рээн амнон’ъеквэ нъэчейвыткуэн.
	Вай-ым ынкы элек а’ткэвма гатвален ытлыгин гитэнэн’. Ынпыначгык Мэмылына гатвален к’онпы ынан рыкалготкэвъё гитэнэн’. Вай мылячмычольыт тын’эчьыт румэкэвыплыткук, Тэгрын’энэ рэнумэкэвн’ынинэт лыгъоравэтльаан’к’акэн мыргот. Аны вай ынк’энагты галгэкачьаравлен ынин тэленъепкин тумгытум Йынрын, ван’к’ыттамэнн’ыльэн Гэмавъенэн экык. Ытри лыгъэтвык’айыткынык эквэтгъэт ан’к’ачормынолгата, Тэгрын’энэ гэнлейвылин ытлыгин гитэнэн’: ытлён вай нычимгъук’ин мимлычыку эмлылетэ а’к’альон’ мыргот. Нак’ам кэтэм турэквэтык ынк’эн научный экспедиция, н’иныльэ натуралиста томгэты тывма, мин’кыри вальыт имыръэнутэт варкыт мыргок, люур вай лыгъитвъэт аркычыткоэ. Тэгрын’э инэнрэтыск’ычетгъи ы’твынолын’кы, рынрыё-ым гитэнэн’ рэрэннин мэмлычыковты.
	Йынрын ытри Тэгрын’э чыпъэтыльэтгъэт к’эвъян’н’отагнэты. Ымы вай августык ынаномычьатъылё лыгъоравэтльаан’к’ак ытръэч амыргынан умк’эт альэк’атык нытэн’ычьэтк’инэт. Чама-ым вай чыпъанма к’ымэк нэтрилгъэн ы’твъэт: энмэч вай эйычгитэ гэниичгэвлин — мэткиит альэк’ата найъоан. Вай-ым

С. 51

вытку вулк’ытвик ытри рагтыгъат — галгэк’эвъян’н’оленат, гитк’ыевлинэт; уйн’ыльинэт амыргокыльэнат ынкъам эгитэнэн’экэ. Вынэ н’ан-ым гитэнэн’ аны лыгэк’ылгэлёгыргын.
	К’этэв вай ытлыгын уйн’э ярак: ытлён правленияк омакатынвык нытвак’эн. Тэгрын’энэ малейвынэн гылгын, омаквъэ, кыкватавэръэпыгъэ. Мин’кыри аны вай тывык ытлыгэты рытымн’эвъё гитэнэн’?
	Игыр-ым, н’ирэк’ гивит галяк, рэн’атыляма Хабаровскагты, Тэгрын’энэ кэтъома ынк’эн рэмыннун’ыркын. Н’ан-ым н’энку вулк’ытвик ытлён ак’атанн’ыткон’ нытвак’эн.
	А’тчак лывавык ытлыгын, Тэгрын’э ратомгэты к’ытгъи — ван’к’ыттамэнн’ыльэты Гэмавъена. Ынкы тан’ымыльо нунтымъэв нытвак’эн: мэгчерчемгъотвальа ван’к’ыттамэнн’ыльа рыпэт ымы люн’льутэ рыннин итк’ыевыльын Йынрын, рыпэт ымы лён’ымн’ылёта рыннин, иам Йынрын элвэльинэтэ авэръэпын’н’оэ.
	Ынн’атал-ым тан’амалван’ нычимгъук’инэт ынкы капчачавыльыт Тэгрын’э ытри Йынрын! Вынэ-ым мыкын’ аны нылгайылгавк’энат: мин’кыри авнатвыка рытык Мэмылына рытымн’эвъё гитэнэн’. Янор чит Тэгрын’э рэгынтэвн’ыгъи, еп эплыткукэ каникулыт, Въэн’эты. Йынрын-ым нивк’ин: мынгынтэвмык нотагты, чычаткэнагты, к’олек’орагынрэтколхозык нымытвальэты; Въэн’ык эк’ылпэ нэрэльумык, эмнун’кы-ым тан’атчын’... Ымыльо ынкэнат чимгъут лён’оратвальыт, йъарат аны ёргэты вальыт: вай-ым эвыр ынкы ытлыгэ чеэкэй нъэчимгъунинэт: рытымн’эвъё гитэнэн’ ынкъам тымн’эвыльын н’ээкык, лыгэн гынтаквырга наратвын’ынат.
	Ярак пэлятык ынкъам тымн’этвальо рапэран’ык? Вай-ым к’ырым пэтле рытымн’эвъё ныльунин, гэтанан’ъёчгын пэнинэк ныймэтвак’эн — мэн’к’ъом ныльунин, энмэн, эйыръыкыльин? Вынэ-ым ынк’эн ымы э’тки. Н’ирэчен’ыроча гэвэты рэткивы. Ынк’оры-ым вэнлыги тывъёлк’ыл, к’ымэл-ым ытлыгэ мэн’ин рай тульыльу рэлгыгнин — вынэ ынк’эн пытк’ылым а’к’ан’.
	К’ынвэр-ым Тэгрын’энэ вэтгычемгъонэн ымыльо тывык ытлыгэты. Йынрына чит Гэмавъе йилюткульу лын’ыркынин, вачак’ ынк’эн Тэгрын’энэ э’нк’у лыгнин: чинит энарач — чинит-ым мачынан ы’нъэйн’эльэтын!

С. 52

	Ытлыгын янор рыпэт лён’лымалява итгъи. Гэтанан’ъёчгэты к’ытгъи, рывэнтэннин, тэн’гитэнин, к’ынур вай гитэнэн’ мин’кы к’ъавалык тан’атчын’. Ынк’оры эймэквъи Тагрын’ана ынкъам пынлёнэн:
	— Иам тэргатыркын, н’ээккэй? Мачынан аны, гымнин лылет еп нык’эргык’энат. Гымнан ымы эгитэнэн’экэ ынкы тырэльун’ын гынник, микынэ к’ырым ымы ръэнут ныльунин.
	— Гынан-ым н’ан к’онпы нинэнлейвигыт.
	— К’эглынангэт н’ээккэй. Вынэ-ым вай рыпэравынвы, калготкэнвы.      Н’от-ым ымы ынпыначгыт к’ол нитк’инэт к’ынур н’инк’эйк’эгти нытвак’энат. Вай ыныкит к’эглынангэт тывык, гымнан гитэнэн’ ытръэч кытк’онача нэнаяайгым. Ы’твыткома-ым энмэч кимэвк’эву нитк’ин. Вай-ым гыннин’н’ытыск’ивык вэтык’ун ытръэч яаёлк’ылтэ рыляйвыёлк’ылтэ.
	Тэгрын’энэ-ым нинэчичевк’ин — ынк’эн пычен’иркынин, ынкъам ынк’эната пыткылым мыкын’ нытилиръук’инэт мэрэт.
	— Аны атэргатка, н’ээккэй, — нытъивъэв ивнин Мэмылына. — Гыт к’ырымэнайгыт мык’ыльык’эйигыт. Ытръэч пэчгыян ынкъам анн’энаян рытымн’эвъёгты нытэргатк’энат.
	— Вай-ым амн’ылёка тэймитгъэн!
	— Ин’к’ун опопы янот нъэнамн’ылён. Вачак’ вай мури чеэкэй вальыморэ: гым — гынинэйгым ытлыгигым, гыт-ым — гымнинэйгыт н’ээккэйгыт. Ынкъам имыръэнут ымыльо мургин чеэкэй яаёлк’ыл. Ынк’эната вай гынан чиниткин гитэнэн’ рытымн’эвын, Тэгрын’эй. Вынэ н’ыркычгыргын ынк’эн тэрго лын’ык...Опопы к’ытвыгын, ръамыргот торгынан нинэлк’ыриртури?
	Ынкъам ынан пагчен’эты Тэгрын’энин пын’ылтэл палёмтэлын’онэн: к’ытлыги вай мыргойпы нытэйкык’ин иод ынкъам бром, к’утти мыргот ынан тан’ычьык калейнотаск’ынтан’ытватык ныяак’энат... Игыр-ым Тэгрын’э чичеквъи: вай Мэмылына ытлён пынлёркынэн, ин’к’ун гитэнэн’ эвнэчимгъукэ нынтыркынин. К’эйвитык ратгэмавн’эн, люрэк’ к’эглынангэт ытлён пагчен’атын’огъэ ынкъам ванэван унмык гитэнэн’ к’ылгилю нылгынин. Ытлён аны эпичгыкыльин. Ытръэч гыёлятгыргэты ытлён ныпичгык’ин. Ынкъам вай ынк’эната вэчьым ымы ынин н’ээкык гэнаглятлен.

С. 53

	Тэгрын’энэ к’этъонэн, мин’кыри ынк’эн гитэнэн’ ытлыгык нъэлгъи.    Ытлён-ым н’ан ынкы еп мъын’ээккэк’эю нытвак’эн. Ытлён вэчьым мынгытгэвэльо гатвален, лымэвыр мынгыткэн ыннэн парол гивильу.
	Ынкы рай нымнымэты гэпкитлин учёный, ынан нинэнумэкэвк’инэт варатэн грэпыт ынкъам лымн’ылтэ. Ытлён Мэмылына нэнн’ивыэн, мин’кыри к’ун нымнымык Мэмыл ынан тан’ычьо пын’ылтэлыльо нылгык’ин. Ымволк’ытвэн’эт палёмтэлык ынкъам ымыльэты тетрадь кэлийвык, учёный иквъи:
	— Аны гымнан тэленъеп ванэван ынн’ин вальын тан’пын’ылтэлыльын мыльуэн. К’эглынангэт гыт эргыпатыркын. Вачак’ вай ымыльо гынин тывъё ипэ фольклоро а’к’алгын’. Ынк’энат вай ипэ пын’ылтэлтэ, к’ырымэнат лымн’ылтэ. Ынк’эн тан’ычьыгыргыт гыныкайпы нымытвагыргэпы пын’ылтэ. К’ол итыркын-ым нылгинытэн’ъэв чиниткинэмил тывыркынат к’утти руссильэпы литературайпы. Вай гынан тывыркынат пын’ылтэлтэ Гоголын, Горькийын. Гымнан-ым гынан чинит чемгъотайкыё тыравалёмн’ыркын. Лымэвыр томыкайпы валёмъё, тымн’алголяк’. Ипэк’ун вэты фольклоро ынк’эн итыльылк’ыл, чинит варата рытомгавъёно.
	— Вынэ вай талымн’ылн’ык гым эгъюлеткыльигым, — тэнн’ыткугъи Мэмыл. — Гымнан, к’эглынангэт, мыкын’ н’ээккэтэ гымыкы калевэтгавъё нэнатвэгым. Ынк’энат-ым россекнигакэнат пын’ылтэлтэ ратомга лыгэпагчен’эты ныпалёмтэлк’энат, мин’кыри к’ун ынк’энат нипк’инэт пын’ылтэлтэ, лыгъоравэтльамэл-ым еп тъэркин книгат... Лымн’ылтэ-ым... Ынан лымн’ылтэ ынкъам грэпыт к’олеярак равалёмн’ынат. Эргатык кынмал мынылк’ыт ынпыначгэты Атыкына. Ытлён ынан чинит нытэгрэмн’ык’ин, к’ырым лым ымморыгнотаеквэ тан’ын’ вальын гырапк’ылявол к’ыльугын.
	Учёный киквъи. Ин’к’ун эвнэнэкэвкивкэ авынральыт, ытлён чит чоттагнык атчьатыркын. Мэмылына ытлён ивнин:
	— Вай-ым ынн’от нитк’инэт лыгъоравэтльат: ыныкит гыныкы етгъи рэмкыльын, гыт-ым уйн’э уттыкэ, к’ынчимэв утту оргоор, ин’к’ун рэмкыльын номавын; эвыр-ым уйн’э ымы орвыка —

С. 54

— яракэн к’ол ульив увинтинэн’у к’ынчимэв. Вынэ чамъам гыт чоттагнык рэйылк’этгъэ.
	Тэгрын’энэ рэлку айколяннэн рэмкыльын. Ынан айколё рыраннэн умк’энэлгын. Ынк’эн-ым умк’ы Мэмылына пытк’ыкытур ганмылен. Рэмкыльын атчьатгъэ ынкъам рай ръакнигы калевэтгавын’онэн. Мэмылына пынлёнэн, ръакнига ынк’эн, ынкъам рэмкыльэ татлын’ык пууръу калевэтгавын’онэн о’ран’. Ынк’эн к’ытлыги Некрасовын стихыт. Тэгрын’энэ ытри Мэмыл лыгитэн’у нэлгынэт ынк’энат стихыт. Ытри вай ынн’ин пагчен’эты ныпалёмтэлк’энат, нымкыче пытк’ыкалевэтгавыйго нынтык’ин, рыпэт акватын’ок, учёныя йылнин ырыкы книгы.
	Мэмылына э’нк’у люн’ылгэ рыннин. Ытлён иквъи: «Эвыр вай ораляйвыма рылеивыркын ынк’эн книгы, этъым аны н’ан лыгитэн’у лын’ыркын». Пууръу ынан учёныйына рык’эвивнин умк’энэлгын. «Аны вэлынкык’ун, — иквъи учёный. — Эйъым книгы Тэгрын’энэ нылгынин, гынан-ым гымнин гитэнэн’ к’ылгыгын».
	Вай-ым ынн’ин Мэмыл гитэнэн’эльу нъэлгъи. Ынк’эн гитэнэн’ ынан нэнаяак’эн Тэгрын’э мыргоэнаертагнэты.
	К’эйвитык ынк’эн мыргоэнаергыргын гэплыткулин альэк’атыльатык чьымимлык Лыгъоравэтльан’к’ак, вэнлыги Тэгрын’э панэна ныпэгчин’этк’ин тын’ачьэты. Н’ирэк’ гивит галяат, н’ээккэк’эе нымэльэв пылыткунин школа энмэч ынин рагъёчачн’ыё ванэван ботаникано, ипэ-ым агробиологияно нылгык’ин. Нак’ам пэнинэмил ынан мэчынкы нъурэнчичьэтыркынинэт ромакавъёттэ тын’эчьыт, нъатвыркынэнат садыт, тэнъеп ынан чинит альокэёт, нъэчимгъуркынинэт смородина ынкъам клубника, тын’эльылк’ылти ынкы вакан’ынвык, мин’кы тын’эркыт епэчгин амыргынан рыттыт, челгоонъыт, эйгыск’уунъыт.
	Тэгрын’э вэтык’ун кэлиткуск’ивыльылк’ыл институтэты. Ынн’ин нивк’инэт учителыт, н’энрилы нытэгъен’к’ин нэмык’эй Тэгрын’э, э’птэ-ым ынн’ин нивк’ин ынпыльын Мэмыл — к’эйвитык ынн’э нылгэглёк’эн н’ааккагты. Хабаровск вынэ энмэч к’ырымэн Въэн’! Въэн’гыпы Тэгрын’э ныетк’ин н’ирэче ыннэн гивик — элек каникулык ынкъам льэлен’кы.
Лымн’э-ым к’унэче льэлен’кы Мэмылына нэнаёпатк’эн н’ээкык. Игыр-ым ытръэч

С. 55

элек, к’унэче ыннэн гивик, рарагтыркын Тэгрын’э. Льэлен’кин каникулыт урэкыльинэт. Хабаровскайпы ак’апкэрын’. Ымы вай кэлинн’ивыт н’ыроча оран’ рэлеркынин’ыт... К’эйвитык вай Атыкын экык пыткы ыяа нырэгъючечн’ык’ин — Ленинградык. Вачак’-ым Атыкын ынпын’эв еп ныегтэлк’ин ынкъам к’утти нэнэнэт ынык рээн нымытваркыт. Мэмылын-ым тэн’ытръэч амынан н’ээкык.
	Вачак’ Мэмылына ванэван ныръарэгнэн н’ээкык. Пууръу вай! Мачынан нырэгъючечн’ыркын, мачынан лыги нытчынин ымыльо агъёляткэё Мэмылына, мачынан ыныкагты нывэнтынэт ымыльо ръэттэ тэленъеп айпытвальыт лыгъоравэтльагты.
	Ытчая Нутэн’эвытынэ акватын’ок мэмылмытк’ык ыпаннэнат кавкавпаттэ. Тэгрын’э акватын’ок етык, энмэч кавкавпаттэ гантэнмавленат, ынйивэ Гэмалк’отына ныпылмэръэв гытамманэгытъоля рычымкэннинэт, гыргоча-ым тэнуйгытъуле, ин’к’ун ръэнут эвнэнмытк’ынръэчумкэвкэ ченлечыку.
	— Аны кыкэ иам ынн’ин мыкэльын! — рынэт к’олентогъэ Тэгрын’э.
	— Кавкав тыляма к’ырым итчык’эву нитын — чемгъовты иквъи Гэмалк’от, — эвыр ыннанъылён’этэты эквэтыркын, н’эръамытлын’ъылёмэл к’ытак’ъагэ.
	— Эвыр-ым ан’к’аеквэ тылеркын, н’ирэче мыкын’ к’ытак’ъаркын, — нэмык’эй иквъи Нутэн’эвыт. К’эймит, Тэгрын’эй, гынан вай тэн’у нинэлгигыт ынк’энат кавкавпаттэ. Ымы Мэмылына тэн’у нинэлгык’инэт. Тури ыяагты эквэтыркынитык, тыляма рэнун’ыткы.
	— Ан’к’аеквэ мури ытръэч Въэн’тагнэты мытрэлеэ. Ытлыгэ ытръэч Въэн’тагнэты гым ринэркылеэ. Ынк’оры-ым рин’энэн’этэ ринэнэквэтэквъэ. Ынк’эн ин’к’ун медаль гымнан тыпириэн. Ынан ынк’эн тэленъеп энатваннэн.
	— Рин’энэн’этэ?! — Нутэн’эвыт рыпэт вакъоэ ръавкываннаткынык ынкъам н’авытлювъё ынн’ин гитэнин, к’ынур рай ытлён эвыр ынкы тан’алван’ нъэлгъи. — Рин’энэн’этэ! Ыныкит вай вайн’ыльа Туарына лыги нъэлгынин, энмэн вай ынин Тэгрын’э рэрэгъючечн’ыск’ивы Хабаровскагты! Чама-ым вай гырголята рэквэтгъэ, рин’энэн’этэ!

С. 56
	Ынк’эната ымы Гэмалк’от, Тэгрын’э ынкъам Нутэн’эвыт нэчичевын ынкэкин рин’экин чимгъуйыръын. Вай-ым ытри энмэч ынк’энагты кэквъэт, ымы рыпэт ынпыначгыт тылекэвэ итгъэт. Кылгынкэн-ым гивин’ит яал, еп ягталма Туар, ынк’эн вай ытръэч лымн’ылык тан’ытвын’. Ынн’атал вэчьым Туарына пэгчин’у нъэлгынин н’ээкык! Чама вай ынн’атал колё корго нъэлгынин чычеткин н’ээкык!
	Вай-ым игыр пылвынтыгалгачга рылеркынин Тэгрын’э Хабаровскагты армарэлыткынык. Рылеркынин Охотский ан’к’ак гыргоча, тын’ан’к’ач
Джуг-Джур н’эгйиквик.
	«Хабаровскык вэтык’ун ытлыгэты гитэнэн’ тырэркурн’ын, — эмк’элелвынэ иквъи Тэгрын’э ынкъам ынк’эната чимгъутэ к’ынур рык’эргавнэн ынин льулк’ыл. — Ынан майн’ывэчван тырэркурн’ын, ин’к’ун пытк’ылым рытымн’эвъёк тан’ын’ нытван».
***
	Тэгрын’энэ люур вай чичевнин, чимгъут, ынн’ытэк’ вэтгыльо, эргыльо вальыт, авынвагты ръэчетыркыт, пылмэты нъэлыркыт, к’ынур вай йын’эчыку нъэлыркыт. Элкымъятэты ымы н’ан нытвак’эн. Этъым вай рин’эмъетэ ытлён рильэннин ынкъам ытлён тъэраткон’н’оэ.
	«Вай ынан гым энанэнагляквъэ, — эмк’элелвынэ иквъи Тэгрын’э, гэтама ынык ы’ттъыёча вакъотвальын топыльын тылетумгытум. — Ытлён-ым мэчынкы танйылк’атын’, вэчьым вай к’ылигче гэрин’эмъетлин, энмэч к’ытрирэгъи. Гымнан-ым к’онпы ымыльо гынрыру лынъёлк’ыл. К’ымэл-ым ынантан’ычьыгыргын вама тырэйылк’эты».
	Топыльын тылетумгытум вэчьым н’ан географ. Лымэвыр геолог. Вэчьым н’ан экспедицияк игыр варкын. Мин’кыръим к’ун мынгык, лин’ыткучьык ачгыта кампыс. Чама-ым н’ан йылма рыляйвыёт ченлет, ынан йылнин ытръэч мэйн’ымэнигъинъэн, н’ырантанйыръаткарманыльын. Лыплявтыльын, ынин льулк’ыл кувчемгъовты чама онтымэты нытвак’эн. «Ытлён геологиякэн профессор, — вэтгычемгъоэ Тэгрын’э. — Ынык экспедицията льунин к’ол рай ръанотагаймычьын. Рай лыгимэйн’ывитльэн

С. 57

нотагаймычьын. Манэпылвынтын, мытк’ымыт, лымэвыр апатитыт. Ытлён ныгагчьав Москвагты нэтвээн тывынвы ынк’эн пын’ыл правительствогты.     Игыр-ым ытлён ванэван вэчьым нытъирэткуэн, ипэ-ым чимгъуркынин тывъёлк’ыл пын’ыл».
	К’эйвитык-ым ынк’эн тылетумгытум ымы к’ырым геолого, ипэ-ым инженеро-таран’ыльо тан’этын’ лымэвыр бухгалтеро-ревизоро, Въэн’эты эквэтыльу эмрэнчичьэнн’э рай ръафинотчёт. Вачак’-ым Тэгрын’э эмк’элелвынэ энмэч нинэвинрэтк’ин чимгъук Совет Министрэты пын’ыл: — вай ынн’ин нъивын Тэгрын’э ынык вакан’ынвык вак. «Вэймэну лынъёторэ тумгытури министрторэ. Аны вай тылгэкоргычьаркын гым, ин’к’ун тытвыркын торыкагты майн’ыльоо, винрэтыльылк’ыл гаймычьавык мургин Родинакэн к’олеыяанотанот, льуплыткук ынк’эн нотаск’ыгаймычьын. Вэчьым рай игыр лым к’утти нотаск’ыгаймычьыт варкыт н’энку районык. Ытри вэтык’ун льоолк’ылтэ ынкъам вэтык’ун мытрэльун’ынэт! Н’энку нутэн мигчитльэлк’ылти энмэч игыр нырэгъючечн’ык’инэт. Гымык рээн гэрин’эмъетлин ыннэн лыгин’инн’эвыск’эт. Ытлён нырэгъючечн’ыск’ивк’ин…»
	Тэгрын’энэ рыпэт рытгэваннэн, энмэн вай ытлён ипэ агробиологияльо ванэван геологияльо ныринн’ыэн.
	К’утти-ым тылетумгыт Тэгрын’энэ мэчлыги. Ытри ынан лыги рытчынинэт еп аэровокзалык, а’тчама рин’энэн’. Ытръэч вай ытлён катам акватын’ок пыкиргъи. Тыляма-ым мытк’ытыёма, ытлён кытэк’эй чейвыткуи амрамылявн’а, ынк’о выквыткынык вакъоэ, йытонэн кэликэл ынкъам рай ръэнут кален’н’онэн рин’энэн’эткульэ акватын’ок айн’автагнэты рин’этылельыт. Лыгэн-ым вай Тэгрын’энэ люн’элкыле ипэ мэн’ин ынк’эн топыльын тылетумгытум.
	Н’ирэк’ Главсевморпутык мигчирэтыльыт командировкайпы нырагтытыляк’энат. К’ол вай — эргыпатыльын рин’энэн’эткульын, Герой Советкэн Союзкэн, чекыяагты рин’эмъетык эргыпатыльын ымнотагты Тэгрын’э еп мъын’ээккэк’эю вама. Игыр-ым ытлён энмэч мэчынпыльын, мэйн’эрмэну нитк’ин.
	Ынныконсервазаводкэн стахановыльын Рэнтыгыргын ынныпромышленностык тэгмигчитльэк омакатынвэты нылек’ин.

С. 58

Союзпушнинакэн уполномоченный — мачьыръылыляоравэтльак’ай, чинит к’ынур ятъёлк’ай, вай к’ынур ванэван гыргол, ипъэм ченэтмэгчервакан’ынвык нытвак’эн. Ынан майн’ычетлёгылгыкалеёчгычыкойпы нэнагтойвык’энат кэлинчымкэтти, нинэнчичьэтк’инэт цифракалейвыёттэ кэлитъулти, о’мчелгыкалетконан’ата ныкэлиткук’ин.
Крайисполкомык президиумык вальын ынкъам крайгазеткэн кэлимигчитльэн нэмык’эй рай вэчьым нымкыче рин’элейвыльыт. Ытри нычьумэткук’инэт. Тэгрын’энэ тэн’вытку льуркынинэт ынн’ин вальыт чьумэт: чьоматкоёлгык пууръу — манэёчгывытрын гэлгыльыма ынкъам гувыльыма гаквадратк’айма; чьумэт нывычгык’энат, пластмассайпы тайкыёт, ынкъам вай ытри чьумэткульэ нынвытгин’эвк’инэт квадратк’айык патгыргэты. Чьумэткульыт галгэгаймавленат, рыпэт ымы ванэван э’мпытвак ныпаанат, тан’ванэван к’эргычьэты нытлепынэт.
А’мын-ым вай, ымы Тэгрын’э энмэч урэрин’эмъетыркын.
Ынан йытонэн калеёчгык’агчыкойпы книга ынкъам чит ракалевэтгавн’ыркын. Вачак’ тан’ылвавыркын: к’ынур вай к’эргычьа н’ан к’онпы лылет тин’уйвыркынинэт, ынкы-ым рай к’онпы вытрэтыркын ынн’атал тан’амалван’ вальын тан’пэральын имыръэнут.
Ыныкит рин’энэн’ киткинук’эй н’ачгэты наркычатк’эн, Тэгрын’энэ чьумэткульык эмпытвальык левтык гыргочата нинэльук’ин к’элпэратыльын ан’к’аткын. Ытръэч к’унэче ынан льунин ан’к’аеквэ тылельын пароход, нак’ам тан’к’онпы — эмк’ынэйычгитэ тэркык’элпэратыльын ораан’к’аткын.
Мыран’к’ач-ым, Тэгрын’энэ к’эргычьык к’ача рымагты — н’эгти, н’эгти, н’эйымкын. Иквын’эгйиквин, армапэральыт ы’летыльыт н’айыткынтэ, эквын’айыткынкэн вэтгыск’ыт. К’эйвэ ынк’эн к’ырымэн Оймэконкэн н’эгйиквин? Вынэ к’ырымэн. Оймэконкэн н’эгйиквин гынмыеп мытрэн’агаляан.
Топыльа тылетумгэ к’ынвэр-ым рывэнтэннинэт лылет. Тэгрын’энэ эвыр ынк’эн раяагнэн.
	— Вай эвычагты лылямма, — иквъи ытлён, — к’ынур вай к’ырымэн лыгинутэнут, ипэ-ым вай нутэкэликэл. К’ыгитэгыткы анык’ун, к’ынур нутэкэлик. К’эглынангэт?

С. 59

— Ии. Пытк’ылым гыргол рэн’атыляма нутэск’ын майын’кы нутэкэлимил ныпэрак’эн.
— Игыр вай эви ванэван чекгырголята мынрин’эмъенмык?
— Игыр? — топыльын тылетумгытум эвтылягты лылепгъи. — Игыр вай вэчьым тысяча метрыт ратваа.
— Тысяч метрыт! Вай лыгэн километр нотаск’ытагнэты?!
— Ии — к’ун. Гыт-ым, н’ан вэчьым вытку рин’этылеркын?
— Тэн’вытку. Вай ынн’ин тыгтыпэраркын?
— Вынэ аны этлы... Лыгэн к’ынур вай мачьак’альон’. К’эглынангэт-ым нутэкэлимил гырголяйпы нутэск’ын пэраркын. Вай нутэкэликэл еп рин’энэн’эк чекъыттъыёл гантомгавлен. Ынкъам вай нутэкэликэл к’эглынангэт пэраркын, к’ынур гырголяйпы гэтаё нутэск’ын. Ынн’атал-ым ынк’эн гымык чимгъугйит тан’ычьыгыргын.
«К’эглынангэт— географ!» — эмк’элелвынэ иквъи Тэгрын’э, нымэльэв палёмтэлма топыльын тылетумгытум. Вай ытлён тан’ванэван ынн’ин нычимгъуэн, эвма энмэн вай гырголяйпы нутэск’ын нутэкэлимил пэраркын.
Тэгрын’э нэмэ лыляпыткон’н’оэ к’эргычьэты. Н’утку н’эгти гынмылкинэк алван’ вальыт. Уввытэчгытрыпэральыт, ынк’эн вытэгчытрыпэран авэтгыкыльэн, ынк’эн к’ырымэн ипэ н’эйин пэрагыргын. Ынк’эн н’ан майын’кы рай к’ынур рэк’иничгытгынникин мэйн’ын’элвыл н’айгыточгык нэвиик’ин. Вынэ ынк’эн к’эйвэ: уввытэчгытрыпэрамкын Тагрын’ана рай иам эюльыльу ныпэрак’эн.
«Умкуум!» — люур ръачн’ытонэн Тэгрын’энэ.
— Ивкэ вай к’иникви, — пынлёнэн ынан топыльын тылетумгытум, —  к’эйвэ ынк’эн к’ырымэн умкуум?
— Умкуум. Ынк’эн-ым ипэ н’эйкин умкуум. Умкыкыльин эмнун’йиквин тэленъеп мытгаляан.
«Умкыт! Лыгиумкуум!»  — эмк’элелвынэ нивк’ин Тэгрын’э. Ынн’атал-ым тэленъеп ынан нинэрэльун’к’ин умкуум!
	Ынык у’рэтнымык, лыгэрак ачгыта энмэч о’птытъар оттырат. Рырытковты ынк’энат ярат парохода нэрэтынэт — мыкын’ мытлын’к’ылеккэнак уттыт ыннанпароходыткынык. Нымръэтнолгата нытвэтчатвак’энат уттынпыт, ынкаткынык кытыйга

С. 60

рык’авъелъёвъёттэ ныймэтвак’энат электроораакк’агтэ. Уттынпыт — ынк’эн ымы уттыт, гэмгэуттуут-ым чит эюльыутту гытлин — чит нынн’эк’ин, нывытэчгытрыпэрак’эн, рытлыт кытыйга нэнанкамагравк’энат, к’ынур-ым н’ан уттытумгыт винвэ нэнанвэтгаатк’энат. Тэгрын’энэ нымкъэв ынк’эн нэнакалевэтгавк’эн, нинэгитэйвык’инэт уттыт картинак. «Ыныкит вай тан’ымыльо уттыт мурык нымык вальыт, — нычимгъук’ин Тэгрын’э еп к’онъачгынкылассык калеткома, — люур нъэюнэт, нъэлк’утынэт, вытвыта нъавэръэпынат... Вэчьым аны н’ан ымыльыомкоом нъатваан!»
К’этын’ок эйычгитэ нымкъэв нынноматк’энат ан’к’ачормэты мэйн’уттыт. Вачак’ уйн’ыльинэт авытвыткыльэнат, рытлыт гэмчеткулинэт вачак’ вай панэна маляётвальыт. Тэгрын’энэ нылгинуръэв нинэгитэк’инэт ынк’энат номыльыт ан’к’айпы уттыт лыгэн вай Мэмылына лымэвыр рай к’утынэ микынэ тынылвэнан’аткотагнэты ынк’оры оргоор лымэвыр тэвэнан’ эмрэтэйкын’э.
Игыр-ым вай Тэгрын’э умкылк’ык гыргочата рин’эмъетыркын. «Умкывыргыргын, — нычимгъук’ин Тэгрын’э, — аны мин’кыри рай вальын? К’ынур эты выялвыргыргын лымэвыр эйычгивыргыргын? Этъым лымэвыр н’ан к’ынур рин’энэн’тылечьывыргыргын?»
Ытлён вэтгычемгъоэ: лыгэн вай пыкиринэн’у Хабаровскак ынкъам институтык нъэлыплыткук, вэтык’ун чымчаомкэты рэлк’ытгъэ. Лымэвыр рэквэтгъэ, эвыр умкуум ыяа ратваа. Рэтэйылигнинэт рылгэ эюльыльыт уттыт, рэгитэгнинэт о’ракытыйгэты рытле левалыткольыт, рапалёмтэлн’ынэнат выргыргэтыльыт.
Ынан чит пынлёркынэн тылетумгытум: к’эйвэ варкыт умкыт Хабаровскак к’ача, ынръам вай ытлён энмэч гилкымъетлин. Тъирэткуркын, лымэвыр элкымъятэты чимгъуркын, ин’к’ун авнанван’элтавка? Вынэ-ым вэнлыги к’ырым ытлён пынлёльатык рыван’элтавъёлк’ыл.
	Авынральон’эты тан’ымыльо рэн’атыляма, вай тылетумгэ нэныгъевын Тэгрын’э энмэч ыныкит рин’энэн’ вакъоэ Хабаровскак. Акватын’ок тан’ымныкэрэт Тэгрын’энэ ганвэтгаатлен

С. 61

въэн’кэн тумгытум. Ырык Тэгрын’э ытри Мэмыл гэнвитлинэт. Атэ к’улирэлку ныйылк’этк’ин, тумгык’эгти-ым катам эргыръотагнэты люнйылк’этэ. Ынк’эната, чама акватын’ота, льоойвыёта рэн’атыляма рыпэн’ъивэннин Тэгрын’э.
— К’ырым рымагтэты мынрин’эмык, — иквъи топыльын тылетумгытум, рыема Тэгрын’э рэлпэпы. — Инъыгъеви! — рамыннон’эты иквъи лымн’э ытлён, ынн’э рай н’аргын энмэч гэтэн’вулк’ытвилин.
Тэгрын’э н’ытогъэ рэн’анан’чыкойпы. Лыгэн тэн’вуск’ымчыку, к’ынур льэлен’кы. Лыгъоравэтльанотак августык ымы эмгынунныкитэ ванэван ынн’ин нывуск’эвын.
Тылетумгык рээн ытлён вэтгыск’ыеквэ к’эргыаэровокзалеты эквэтгъи. Н’энрилы ымы ыргин кимиттъык нэрэтынэт.
— Амын н’от рин’эпкиртык тумгытури! — иквъи аэровокзалкэн дежурный. — К’ывакъотык, к’ынан’ъэвн’ытотык. Мытлын’эн минутат галяк автобус рэпкиргъэ. Тургин-ым вай, Юрий Николаевич, ковльоргоор н’утку, — ивнин дежурнильэ крайисполкомык президиумык вальын. — Энмэч вай кэливытгырчывипыт а’тчаркын.
— Амын йык’к’айъым, — иквъи Юрий Николаевич. — Ы’мто тылетумгытури, мэн’ин гымык рээн рэквэтгъэ? Н’ырок’ вакан’ынвыт варкыт.
— Вэлынкык’ун, — татлыгнэн ытлён эргыпатыльа рин’энэн’эткульэ. — Ынан моргынан автобус мытръатчан’ын.
— Вай-ым гыт мачынан трапэлягыт. Гыт Хабаровскак к’онпы вальэгыт. Вай-ым тумгыт н’утрилы вытку пыкирыльыт мэчынкы трэйн’эн’ынэт... Амын етий, Игорь! — Ивнин ынан ынин ковльорвыткольын, рэльын ынкы. — Китъам, ельой тумгин Рэнтыгыргынэн чен’ыл к’эймитгын. Гымнан-ым, Тэгрын’эй, гынин чен’ыл. Какомэй! Нылгинитчык’ин. Вэчьым вай книгат?
— Книгат. Мачамкынигат.
— Вай-ым тэн’ынн’ин гым тычимгъуэк. Ымы-ым вай гыт, тумгигыт Холмогоров, рэмкыльигыт э’птэ гымык ковльорва к’эквэтги.
	Холмогоров — ынк’эн топыльэн тылетумгин нынны. Ытлён иквъи:

С. 62

— Гым-ым вай турык Хабаровскак нымкыче нытвайгым. Чама-ым вай амгымнан ковльоргоор тырэйыръэнн’ын.
Вэнлыги ымы ытлён Юрий Николаевичына рырвинрынин.
Город нык’эргыпэрак’эн, вачак’ Тэгрын’энэ ымы ръэнут а’к’альон’: ытлён эмгынунык нанвакъовын, мыран’к’ачкэн к’эргычьын агтанэн Холмогоровына, н’ачгын’к’ачкэн-ым — Рэнтыгыргына. Ытри н’ирэргэри амгынон городык н’ытоат, рамкыльырак «Амур» к’ача, ынк’о-ым ковльоргоор пединститутык нымытварагты йъэчычегъи.
Равытгырэты пъултыэт, ынкы тэн’уйн’э ымы ыннэн о’раак. Ытръэч ковльорвъораака нычьувъэв нэнанк’эргавк’эн ръэт.
— Ынн’атал-ым э’тки, — нын’ынван’эк’эн ынн’ин Юрий Николаевич, к’ынур вай ынан чинит а’ткэвма гэтэйкылин равытгыр. — Ынн’атал-ым э’тки. Чывипыт йъилгын торымготагнэты калеткогыргын нъэлгъи, вачак’-ым еп анк’эргавка н’отк’эн вакан’ын. Вай-ым н’отк’эн турыльын район, вытку мыттаран’ыркын н’утку. Нак’ам вай таран’ыльыт президиум омаканма гэнатватыльатленат, энмэн рай 1 сентябрэты нымытварак ратваа к’эргык’эр, мимыл, лыгэн к’ун тан’ымыльо яаёлк’ыл. Вынэ вай морыкы к’ивыткуй, Тэгрын’эй, ыныкит ынк’эн а’ткэвма ратваа.
Ковльоргоор нывилгъи, ковльорвыткольа йытонэн Тэгрын’энин чен’ыл, тытлык к’ача рытрилнин ынкъам пэлк’ынтэтгъи. Нак’ам ытри люн’эквэтэ итгъэт тытлыркыпчыткольын Тэгрын’а татлынтагнэты коменданта.
— Евъев, евъев, — к’очеткынатгъэ рачыкойпы йылк’ык’улик’ул. — Мэн’ин рай?
Кытэк’эй вэтгавыплыткок ынан о’мрайпэчгыт йыннэнат.
— До свидания, Тэгрын’эй! — к’улильэтгъи Юрий Николаевич. — Нымэльэв к’ытваркын!
— До свидания!
	Ковльоргоор ныпылмэръэв тылигъи ынкъам эквэтгъи. Тэгрын’э тан’амынан пэлятгъэ. Кытыйгыръоэ, гыргол рай ръэвыргыргыръуи — к’ынур рай кытыйга нэнанлыплятк’энат кыкватпэн’амкын ынкъам нинэнытрун’этк’инэт рэпалгык. Ынръамым мэн’к’о августык пин’эпин’?! Вынэ вай ынк’эн к’ынур мыкрилвыргыргын —

С. 63

—  вай кэтэм ынн’ин нытвак’эн, ыныкит лыгичивтыл, киткит левтык гыргоча нырэн’агаляск’ычатк’эн гачгамкын.
Комендантн’ав гъомрайпэчгыма пэлк’ынтэтгъи ынкъам рывэнтэннин тытыл.
Тэгрын’э рэгъи ралковты ынкы энмэч н’ирэк’ н’ээккэк’эгти ныйылк’этк’инэт. Ипэ-ым вай амынан ыннэн н’ээккэк’эй ныйылк’этк’ин, к’ол-ым гэгъевлин ынкъам аплёратвака Тэгрын’э атчьатыплыткок, пынлёнэн ытлён.
— Н’ээккэк’эй, ванэван еп к’ыйылк’этги?
— Епэчгин.
— Микигыт-ым?
— Тэгрын’эйгым.
— Тэгрын’эйгыт? Тэн’вытку ынк’эн нынны тывалёмыркын. Тэгнынны. Гыт Чукоткайпы?
— Ии. Гыт-ым микигыт?
— Гым Светланайгым. Нычигмъэв — Светайгым. Иам-ым гыт кимылтэти? Вай пэтле экзаменыт рэплыткун’ыт.
— Гым-ым энмэч институтык гэнъэлигым. Вай документыт гымнан почтата тынн’ивынэт ынкъам никвым, вай энмэн институтык гэтчигым.
— Медалыльэгыт?
— Ии. Ытръэч вай гымнин серебромедаль.
— Вэнлыги-ым экзаменка. Ынн’атал-ым йык’к’ай-ым! Вынэ к’ыйылк’этги, вэчьым аны тыляма пэн’ъивэти. Урэтылей?
— Ванэван. Рин’энэн’этэ.
—Кыкэ вай? Ванэван к’айылгав?
— Тан’ванэван.
— Ынн’атал-ым тан’ычьыгыргын! Эргатык ымыльо морыкагты нымэльэв к’ытвыгын. Гым вай тэнъеп эрин’этылекэ. Мынйылк’энмык, эргатык ипэ мури консультациягты к’ытыльылк’ылмури.
— К’ыйылк’этгъи.
Ынръам вай кытэк’эй вак Светлана нэмэ винвэк’эй иквъи:
— Тэгрын’эй, гыт еп эйылк’эткэ?
— Епэчгин.
— Ръафакультетык гыт рэкэлиткуэ?

С. 64

— Естественник. Гыт-ым?
— Гым литературальык. Руссийилыкин ынкъам литературальын факультет. Ымы Варя литфакык рэкэлиткуэ. Вай н’отк’эн н’ээккэк’эй, мургин нымытватомгын. Ытлён Варяно нъэйн’эвк’ин.
— Гым чит ымы литературальык факультетык нырэкэлиткун’игым. Ытръэч вай гым никвым, энмэн н’эранфакультетэты чамъам.
— Вынэ к’эглынангэт н’эранфакультетык кэлиткук нынъотавк’эн.
— Ии-к’ун. Вай гым никвым татлын’ык, энмэн литература гымнан мэчынкы ымы кружокык тырэрэгъючечн’ын’ын.
— К’эглынангэт, литературальын кружокык. Ынкъам чама вай... Мэй, вай анык’ун ынн’от гым тычимгъук.
— Мин’кыри?
— Вай ынн’от. Гым нэмык’эй естественный наукагты нырэгъючечн’игым.
Вай-ым ынн’от мынвэтгаквылгымык: гымнан гыныкы ымыльо мурык факультетык гыёлятъё тыратвыркын, гынан-ым гымыкы ымыльо турык гыёлятъё. Ва?
— Ии вай.
— Н’от-ым вай мытвэтгаквылгымык. Игыр-ым мынйылк’энмык.  К’ымэл-ым вай ыныкит гым н’анэнк’ач а’ткэвма тыратваа экзаменма, мургин вэтгаквылгыгыргын рак’ылк’ылё ратваа.
Н’ээккэк’эгти выйитвыэт, вачак’ нэмэ лыгикытэк’эй. Игыр-ым вэтгавымгоэ Тэгрын’э:
— Светланай! — лыгимэрынрэк’эй иквъи ытлён, ин’к’ун эвнэныгъевкэ туртумгытум, ыныкит ытлён рэйылк’этгъэ.
— Гой?
— Светланай, вай ытръэч к’унэче тырамн’ылёгыт. Гынан лыги, вай мин’кы н’утку тан’ыркорын’ гитэнэн’.
— Ръэнут?
— Гитэнэн’.
— Гитэнэн’? К’элюк’-ым тан’ыркорын’. Н’утку тан’ымыльо тан’ыркорын’. Гым вай н’утку энмэч вэлыткораеквэ гэмэчлейвигым. Гым вай нэмык’эй тэн’вытку Хабаровскак.

С. 65

— Мэн’к’оры-ым гыт?
— Комсомольскайпы. Иам-ым гыныкы гитэнэн’?
— Ынк’эн э’тки оратывъёлк’ыл.
— Увэк’училк’ыле тын’ивыйгу рыннин?
	— Вынэ ынк’эн к’ырым увак’очелк’ылеты. Ынан эргатык тыратвын’ын. К’ыйылк’этги.
	Н’ээккэк’эгти, к’ынвэр вай, йылк’этгъэт.
	Инъэ Тэгрын’э к’эргычьайпэчгык выюнтыльэ катамльолк’ылеты тиркык’ымчучьэ рыгъевнин. Йылк’ыёлгык к’ача, стулыткынык ынин танн’ын’авэръын ныймэтвак’эн, танн’ын’авэръэты-ым гэтиплин кэлик’эй. Тэгрын’энэ йыннин к’элик’эй ынкъам калевэтгавын’онэн:
	«Н’эвыск’этк’эй, мури консультациянвэты мытылк’ынмык (вынэ вай йылк’анма гынин нынны тынтыяатын: вай ытръэч лыги — нылгинытэн’к’ин, ытръэч-ым мин’кыри ипэ вальын тынтыяатын.) Люн’ыныгъевэ мытынтыгыт, мин’кыри к’ун лыгэкавычьэты ныйылк’этигыт. Вай мурык ченлечыку так’ъат вальыт к’ынур чиниткинэну к’ылгыгынэт. Вэтык’ун чанлячыковты к’ытлепги, ынкы рай чачаръанотат варкыт. Ыныкит рараяагн’ын утюг, комендантн’авгыпы к’ыгнатгын. Ытлён ытчай Дуняно нъэйн’эвк’ин. Энмэч ток варкын электроутюг танъяан’. Эвыр институтэты рэлк’ытгъэ ынкъам мури рэрэльуткун’гъэ — вай мури 62 аудиторияк. Света ынкъам Варя».
	Вынэ к’эглынангэт утюг яаёлк’ыл. Игыр вай эк’эгниркын, тан’ыйпын’ элгымычыквын, ынръам рай вэчьым ченлечыку кымъукэтгъи. Так’ъат-ым н’ан Варяна ынкъам Светана ченлечыку вальыт... Аны рай ръачачатакэчгыт ынкы? Вынэ а’к’аанк’атын’, ыныкит вайманэты наранк’амэтвавн’ыркынэгыт. Ынан вай ыныкит н’ээккэк’эгти рарагтын’ыт, Тэгрын’энэ ытри Нутэн’эвытынэ ыпатъёта кавкавпата ранк’амэтвавн’ынэнат. Ытръэч вай к’эйвэ наранчачальавн’ынат ыргынан мэмылмытк’ык ыпатъёттэ кавкавыт?
	Этрилкэ кэлик’эй, Тэгрын’э нэмэ вынынтатгъэ чотчотыткынэты ынкъам кавычьатэты э’мйиргъи.
	Ынн’атал-ым вай мин’кыри алван’ вальыт к’эргычьайпэчгыт! Кэргыпыткульыт рай... Н’ан ынк’энат кэргыпыт ныкамаграк’энат!

С. 66

Ытри нывиврэльэтк’инэт, о’ралвагты нылик’инэт, нувэвк’инэт нык’эргавк’энат!.. Тэгрын’э илкымъетгъи, нэнэнэк’эймил кэгрилк’эе маленэнат лылет. Вынэ вай к’ырымэнат ынк’энат кэргыпыт, ынк’эн рай ръэвыйилвыйилти н’аргынойпы. Ынк’эн вай...
	Ынкъам люур вай Тэгрын’энэ чичевнин, энмэн рай ынк’эн оттывытвыттэ к’эргычьык к’ача вальыт. Вай ынан ынк’эн нытъивъэв нинэчимгъук’ин, ынн’э вай чинит гэмо, мэн’к’о ынк’эн тъэватгыргын. Вэчьым-ым рай титэ, н’ан ръакинок, ынан гэльулинэт ынк’энат тэркык’элпэрат, кытыйга рэлёёк вытымкык. Игыр-ым ынан нытъивъэв лыги: ынк’эн эюльыльыт уттыт ыныкы вайманэты рытле нылевалыткок’энат!
	Эплеккэ аммычыквыльын Тэгрын’э кытгынтагъэ к’эргычьэты, рывэнтэннин. Н’ирэк’ тан’пэральыт иквывылгилти ораыныкы нырытлынпэтгавк’энат. Вай н’отк’энат вытэчгытрыльыт, чык’ыльыт вытвыттэ, ытри тантайылен’ын’ рылгэ, тан’ынтымлятын’ ылпэты, йыкыргычормэты...
		Тэгрын’э о’рэвтылягты нытлепк’ин. Вай к’эйвэ, н’ирэк’эв пытвыран. Вай этъым айвэ вулк’ытвик, ытлён эвыча к’отытвама, ытчайым Дуня омрайпэчгынтагъэ... К’эйвэ-ым мэн’к’о н’утку нытваан гачгамкын? Вай ытръэч Тэгрын’э экэвкыльин: тын’эчьыт мэчынкы тан’выргыргатын’ ванэван амынан нотаск’ыткынык, мэчынкы-ым ымы чекгыргол. Ынк’эн вылгилти нывыргыргэтк’инэт айвэ вулк’ытвик ынык гыргоча, ынк’эн вылгиле к’ынур вай нывэймэнэн’инмэтк’ин ытлён турыпкирыльын.

С. 67

Тумгыт.

	Сентябрь-йъэлгын.
	Айвалын’к’ачкэнат н’айгыточгыт нывытэчгытрыпэрак’энат, ынкэлыку увчелгыпэран — к’ынур кэлиннилын — ынк’эн уунъыт чама рыттыт. Ыныкит галяк ынн’энгыточгыеквэ, эвыр ынкы култэт уунъымычутэ нувпэран’н’ок’энат.
	Амгынотъылёк тиркытир еп нымачгытлягнак’эн. Вачак’ ыныкит йъытъуле нинэйпык’ин ытлён — аны нык’эвк’ин: вай льалян’ръон’н’он энмэч лыгичымче.
	Ан’к’айпы нычьыкытыйгатк’эн. Чывипыт йъилгын галяк лымэвыр киткит мыкын’, Лыгъоравэтльанотанот ръылетгъэ. Н’эгвытгырык-ым чама айгыск’ын’айгыточгык еп кытурльэлен’кинэт кытавыльыт ек’аеквэт, к’элюк’-ым ымалян’эт ванэван тиркытир н’энрилы нъээкуэн. Ек’аеквэгэн’гыпы эвтыск’ыеквэ о’ран’кагты вээмк’эгти ныпыльыльэтк’инэт. Вачак’ ымы ынк’энат пэтле рак’этыкванн’ыт.

С. 68


Ныкирит эк’ылпэ нывуск’ыръук’ин. Игыр н’аргынэн нык’ивритутъэвк’ин, ынкъам, эчги тиркытир намэчатк’эн, Тэнмавына маякык электроораак нинэнынлевк’ин. Маяк ынанэквыэнмыткынык нытвак’эн. Ынкэкин чычамыткавыльын к’эргык’эр ыяайпы нывытрэтк’ин, ынкъам И’рвытгырык галяльыт ан’к’аляйвыльыт колё ныръэгк’инэт Тэнмавына.
Кымъыргин бригада ныпэлк’ынтэттылек’ин К’ытрык’оймайпы. Н’энри ытри гатылячьымытк’ынталенат ынк’ам чама гагтыленат учебникыт. Палк’ынтаттыляма рай ръэгъи тылечьын: н’ылынтольатын’оэ, к’ынур а’к’апэнъёлгын, нывэлыльатын’оэ, ынк’оры к’ынвэр к’онпы нывилгъи. Чама вай айычгэръон’н’огъэ. Нак’ам ченэтнымтагнэты лымн’э ымъылён’эт ынкъам ымныкэрэт тылельылк’ылти!
Тэва эмнун’этгэт, нагтон к’эйъытвъэт. Кымъын к’ытгъи Тэнмавына маякэты, вэтгавъёлга рымн’ылявынво рыннин председатель колхозкэн «Эргыръон», энмэн вай ытри кимылтэтгъэт. К’этэв вай тылечьын чымче маякгыпы чимэтгъи, к’ымэл-ым ымы вай а’к’анымн’ылявын’ яральыт.
Ыныкит Кымъын виргъи энмыткынгыпы, к’эйъытвык к’ача энмэч гэнылк’утэтлин манэгран. Ынкы к’ача ратамманэгытъолыткынык рырыткоё тылечьын нытвак’эн. Тылечьыткульэ Йынрына мытк’ыръэчумкэтыльэ, увпэраля нылгиныпылмэръэв нинэгитэйвык’ин гэмгэчывипыт тылечьыкин ынкъам кытк’онача гэватэты нырилпынилюк’ин.
Бригадир эймэквъи тылячьыткольэты ынкъам пынлёвты вай к’ынур мачьайн’альатэты чама ейвэчу лын’эты гитэнин. Вачак’ лыгэнитык: линтъылыльын тылячьычематэты тылечьыткульын ымы люн’ытлепэ итгъи гырголягты, пыкэрыльэты Кымъына.
Ынкы Кымъын пытк’ы чымчагты эймэквъи ынкъам пынлёнэн:
— Ы’мто?
Йынрын вэнлыги нъэмпытвак’эн. Ынан пылягкагноткынтэ нинэгитэк’инэт ынкъам тан’авъеткынка нытвак’эн.
	— Аны вынэ э’тки, — иквъи вакъома ратамманэгытъолык к’ача Кымъын. — Вынэ э’тки! Ынн’э вай колхозык нъатчаркынэмык.

С. 69

Пэтле агновты рэмкын рарыркан’ыттыск’эвы, муръим н’утку.
— Вынэ э’тки, — вэтгыры вагъэ Йынрын.
— Ымы гынмыеп рыпкэратъёлк’ыл мытынкимэвыркын, — к’эйык’ын нывэтгавк’эн Кымъын. — Тылечьымытк’ымыт эвыр учебникыт. Энмэч сентябрь-йъэлгын. Н’инк’эгти калеткорантагъат. Ытри аны рай рэгъючечн’ыльылк’ылти, вачак’ н’от учебникыт н’утку мурык ы’твычыку... Гыт, Йынрон нын’инигыт, уйн’ыльигыт энэнэнэкыльигыт...
	Кымъынэ эмк’элелвынэ к’ынур вай льунин, мин’кыри ытлён колхозпредседателя Вамчена ынкъам учителя Эйн’эсынэ н’ынван’эно нэлгыркын. Рыпэт ынк’эната Кымъын этчывъентогъэ. Вуск’ыръугъи. Вытку эргатык ы’лё тылечьыткульэ к’эйык’ын рэтэнкэвн’ыгнин тылечьын. Кымъын иквъи:
	— Йынрон, манэграгты мынрэмык. Вэнлыги вуск’ымчыку к’ырым ымы рылгычьомыткынтэ к’ыльугынэт. Мынчаё ынкъам мынйылк’эт. Ынан эргатык, еп этиркининикэ трэныгъеквыт. Ынан люрэк’ инъэ тылечьын рэтэнкэвн’ын’ын.
	Н’отк’оры чымче — нымным. Ынкы нымкык’ин Кымъынин чычеткинэт нынымытвак’энат. Кымъын нымкыче ырыкайпы нытак’эн: ытлёнъым игыр к’ырым н’энри нылк’ытын. Манэграчыко бригадак рээн рэткивы. Ынк’эната к’ырым ымы мэн’ин нивын, энмэч тылячьычематвама Кымъын к’онпы чычаткэнагты нылк’ытыльэтк’ин ынкъам ынк’эната ванэван ныгагчавын. Э’тки к’ун Кымъын колё ныкорык’эн.
	Вынъэм ымы киткинук’эй к’ырым мэн’ин ынн’ин нъэчимгъун, ыныкит Кымъын чычеткинэк нъэткивын: колхозык ытлён ымыльорык тэн’у чама лымалё нылгык’ин. Вачак’ъым йъарат колё увэгнэнтатэты, ымы председателык Вамчена тывъёк майын’кын’, нымигчирэтк’ин Кимъын.
Манэграчыко к’утти нычайпавк’энат, к’утти-ым натчьаттэнмавк’энат. Ымыльобригадак ытръэч амынан к’ытльэлявол Кэн’ъири апыннытвакыльэн. Ытлён ыннаны лымынкы танйылк’атын’, эченур эвнэмигчирэткэ. Вачак’ э’птэ ытлён нырапагчен’атпэран’к’эн, ынкъам ынн’от ытлён иквъи:
	— Аны эк’этылечьыткульигыт, Йынрон!

С. 70

	— Аны эк’уликэ, — вэчепэты иквъи Кымъын, ин’к’ун Кэн’ъири ытри Йынрын авнамаравка нитынэт.
	Мэнигрэнмык рымагты навалёмын к’аврыткын.
	Коргылыляльын, элгыкырвэтроссеаачек э’мпэты манэграчыковты рэгъи. Танн’эръын энмумкылевкыльин. Йъыпэрамычыквык рымагты волвыкалеан’к’амычыквын.
	— Вай Кымъына телеграмма. Тэнмавына н’анк’о рэтыйгу рыннин. 	Кымъынэ рыпэтгавнэн кэликэл. Янор эмк’элелвынэ калевэтгавнэн, ынк’о о’ран’:
	«Вынэ вэтык’ун эк’ылпэ к’ырэпкирн’ытык. Н’анэнк’ач ымколхоза мытрэк’этвыткуск’ивы. Вамче»...
	— Валёмтык?
	— Мытвалём, — очыткогъэ атчьанма Кэн’ъири. — Вамчена тэва рэпкирн’ыйгу нэнтыркынимык.
— Айычгэнма тэва ак’этын’, — иквъи йъыпэрамычыквыльын аачек. Ынан ванэван нычичевнин к’ытлимын’эпчильын Кэн’ъири.
— Ынн’от мынит, — мэрынрэ иквъи бригадир, ынк’о кытэк’эй выйитвыгъи. Чемгъон’н’огъэ. — Вайъым ынн’от мынинмык. Ыныкит инъэ Йынрына рэтэнкэвн’ыгнин тылечьын, — йык’к’айъым. Ралвавн’ынэн — мынпэлян н’утку ы’твык Йынрын, муръим чейвэ н’агъеквэ мынэквэнмык. Тылечьымытк’ымыт ынкъам учебникыт ынан мытримтин’ынэт.
	— К’эглынангэт, — иквъи ынпыначгын Н’он’н’о. — Книгат н’ирэнчывипту мынычвинэт. Тылечьымытк’ымыт бакчыковты мыныттъын. Ынан лым ыннэн бак Тэнмавгыпы мыныгнатын. Ынан ынн’ин мэчынкы ымыльо мытрэныпкирэнн’ын.
	Ымыльо ы’твыльыт вэтгыры вагъат. Вай ынн’ин тан’этын’, к’эйвитык ымыльо рэн’ъэленн’ыт. Ытръэч н’от Кэн’ъирин лылет гэлгипыннэвлинэт. К’ынур вай люур лыгэрыннытъылын’огъэ. Ытлён иквъи.
	— К’эйвэ. Мэчынкы вэчьым имыт мытрэныпкирэнн’ын. Ытръэч вай ярак ы’твыкэ мури рак’ылк’ылморэ. Рэк’э-ым мытръытвытку? Рак’ылк’ылё чейвыльымури колхозык нэрэлгымык. Вэтык’ун гъытвыма мынэквэнмык н’энри.

С. 71

	Ыныкит вай кытк’онача Кэн’ъири к’эглынангэт рэк’ын нивк’ин, аны мачк’онпы ръэнут э’тки нэнатвык’эн.
	— Люрэк’ъым н’агъеквэ тури тыляма гымнан тылечьын трэтэнкэвн’ын’ын?  — н’алгылчемгъовты иквъи Йынрын. — Ынкы ынан н’ан турык ы’ттъыёча мэчынкы ярак трэпкиргъэ.
	— Ыныкитъым ралвавн’ын тэнкэвн’ык?
	— «Ыныкит, ыныкит». Вай лыгитэгъен’ыркын вэчьым гыт н’утку пэлятык. Китъам к’икви, мин’кыри мынит?
	Тан’авъеткынка. Кэн’ъиринэ-ым к’эглынангэт ръэнут бригадира тывъёк тан’ын’ вальын ванэван ымы ныран’энтогнэн. К’эглынангэт ытлён нылгъэнк’этк’ин н’агъеквэ чейвык. Пытк’ылым эмтэтковты.
	— Китак’ун мынгитэн тургин тылечьын, — иквъи русильын. — Гым маякык механико нымигчирэтигым. Вайъым турык тылечьыткульык рээн мынъимтин тылечьын маякэты. Ынкы тамэнн’ырак мынъыгитэн. Ы’мто, тумгытум бригадир? Люрэк’ъым мынъытэнкэвн’ын.
Бригадира гитэнин механик. Льулк’ыл ынин эргаквъэ:
— Вынэ вай ымколхоза мытрэвэлынкык’унэтгыт.
***
	Йынрын ытри механик к’увръэтк’агъеквэ н’айытк’ынэты тыттэттылеркыт. Йынрына нинимтик’ин тылечьын. Ан’ъачгыргын эмтэгты тылечьын вуск’ымчыку и’к’упэтык н’айыткынэты. Ымы рыпэт армъаачек Йынрын нъигнэтк’ин.                	— Китъам гымръам мимтин, — иквъи механик. — Н’отк’эн ръэтк’ай гымнан тэнлыги. 													— Гымнанчинит. Мэчынкы.										— Эйъым мынпан’ъэвн’ыто. 									Механика ныпылмэръэв Йынрына рэлпыткынгыпы рывиривнин тылечьын. Тылетумгыт выквыткынык вакъогъат. Йынрын о’ран’айыткынэты лылепгъи. Ынкы нык’эргатыск’ычатыльатк’эн о’ран’к’агты к’ымчучьын. Механикъым о’рэвычагты нытлепк’ин: рай ынкы н’ыронкилометрмэл урэльу нымкин йынк’агтэ нывытрэтк’инэт.

С. 72
		— Гыт н’утку ынн’ытэк’?— пынлёнэн Йынрына тумгытум.
		— Н’ырок’ йъилгын’ит н’утку. Ы’мто тъэркин? Вайъым н’утку гыролмакы лыгитъэркин о’равэтльат. Тан’ымыльо майн’ыян лыги. Ымъым вай гэмгэн’инк’эйк’эй гымнан тэнлыги.
		Механика секырэтъёчгын йытонэн. К’эйык’ын нывэтгавк’эн:
		— Вынэ кита вэлер нынныт лыгивылгу мынытчынэт. Гым Анатолийыно нъэйн’эвигым.
		— Гымъым — Йынрыно.
	— Нынны гынин нэнаалёмэгым. Нытаак’ойгыт?
	Тумгыт таак’омгогъат. Мэлгык’эрганма Йынрына льунин:  рай иам Анатолийын льулк’ыл нырэмыннун’к’ин.
		— Мэй, тылечьыткульон, гыт гэн’эвылк’ылигыт?
		— Гой? — аны ынк’эната пынлёта Йынрын гэниничгытэвлин.
		— Н’эвылк’ыл варкын? Вай мэн’ин к’ол н’инн’эвыск’эт ванэван тэнтумгу к’ылгыгын? Аны иам игыпэркын? Ымы вай ак’амн’ылён’?
	Йынрына тэн’гитэнин Анатолийын льулк’ыл, ынк’о секырэчгыпы тыттунин пин’пин’.
	— Варкын к’эглын гымнин н’эвылк’ыл. Ытръэч вай игыр ытлён ыяа Хабаровскак. Ынкы нырэгъючечн’ык’ин. Иамъым энамн’ылёй?
	— Вайъым н’от... Ынан этъок’айк’ын тратвын’ын. Мынэквэт!
	Анатолийына эмтэйпыск’ычаннэн тылечьын ынкъам нэмэ о’рагырголягты ръэтк’агъеквэ эквэтгъи.
	— Мэй! Евъев! Кита гымнан мимтин!
	— Вынэ к’ырым, ельок’ай. Гымръам.
	Маяккэн тамэнн’ырачыкон электричествота нылгэк’эргатк’эн. Тэминн’эттылечьыт, тэминн’инэн’эт нык’элпэратк’энат, к’ынур маравъытвыткынык. Этъым вай н’уткукин этын ныгтамк’эн.
	— Колё к’эргык’эр! — рыпэт элкымъятэты, иквъи Йынрын.
	— К’элюк’ъым. Ымы н’ан ан’к’ы нэнанк’эргавморэ. Китъам  мынгитэн, мин’кы н’утку чематгыргын...

С. 73

	Н’ирэк’эв чывипыт кэливытгыр галягъэ. Н’ирэче тумгэ нэтрыткун, ынкъам нэнйылгэтын тылечьын. Нак’ам чематгыргын уйн’э. Анатолий к’ынвэр иквъи.
	— К’оо аны мин’кыри вай. Чематгыргын уйн’э, вачак’ рэквэтэвык тылечьын мытылвавыркын. Вынэ вэлер кытэк’эй, Йынрын, мынпан’ъэвн’ытомык. Мынтаак’омык.
	Анатолий гынмыеп гиръытвылин. Игыръым тылечьымытк’э увэтыльын, к’ынур Йынрын, ытлён нотайкочаткынык нывакъотвак’эн.
	— Гыт, ельой, н’утиннымык нытвайгыт?
	— Кытк’онача.
	— Вай н’утку к’ол н’инн’эвыск’эт нымытваркын. Н’авучителё нитк’ин. Вайъым н’анъым этъым мыттомгыльатын’о. Ноябрьйъэлгык, празднигма, н’автын’гэчеватгыргын мытрэтэйкын’ын. К’ыет морыкы, рэмкыльу риты.
	— Трэеты. Эвыр ринъэйн’эвы н’автын’гэчеватынвэты, вэтык’ун трэеты.
	— А’мынъым... К’ынур вай малкамчечы тынъэлык. Вай вулк’ытвик маякык вак тылвавын’ок. Лыгэн эвыр мигчирыплыткук ныльувтэвигым, навэръэпэгым ынкъам эк’ылпэ — калеткорагты, н’авучителеты.
	— Тычичевык, — тэнн’ыткуи Йынрын.
	— Ръэнут чичевын? Рак’эты тэнн’ыткуркын?
	— Вай тычичевын, иам гынан гэмгэн’инк’эй тэнлыги!
	Анатолий ымы нылгитэнн’ыткук’ин. Ынан пиринин Йынрын рэлпэпы, чит нэнаройн’эмтэн’к’эн. Нак’ам акавкэгты ытри тэйкэвык, мин’кыри к’ун н’ирэргэри нытаак’ок’энат ынкъам ныпылмэрэтк’инэт, ин’к’ун эвнэнылвэтвылгыткукэ. Кытэк’эй тэйкэвыплыткук (н’ирэргэръим нэрмэк’инэт, к’ынур н’инкэйн’ыт), ытри вакъогъат, нэтчывъенток’энат.
		— К’эглынангэт, Йынрын. К’эглынангэт чичеви. Н’авучительгыпы ымы тан’ымыльо н’инк’эгти тумгу тытчынэт. Ырык рээн ымы калеткоран калеткомгонвэты мытынтэнмавын. К’эр-гычьыт мыттэйкынэт. Н’утку тамэнн’ырак дианозитивкэн о’раак ырыкы тытэйкын. Мури Нина ынк’эн о’раак мыттэйкын, —  н’эвылк’ыл гымнин Нинано нъэйн’эвк’ин. Йгыръым ынан гым

С. 74

мынгытк’авкласс пылыткук нинэвинрэтк’ин. Яврэна институтык трэкэлиткуэ. Эмк’ынвулк’ытвик ныкэлиткумури.
	— Иамъым игыр люн’ылк’ытэ?
	— Читъым тылк’ытыркын, ытръэч люн’ыпкирэ титык. Тэнмавына иниквъи: «Кымъына телеграмма к’ынльэтэт. Н’эйгин’кы ыргин ы’твъэт». Рымагты-ым гынан лыги.
	— Люрэк’ аны мэчынкы игыр тан’ылк’ытын’? Вынэ к’ылк’ытги, ва? Гыт к’ылк’ытги, ынан гытгытэ гымнан чинит...
	— Мин’кыри аны инэнн’ивыркын, ельой? Вай к’ыгитэ лин’ыткучьын. Ныкиръуи энмэч. Вайъым вэчьым ытлён а’тчак лываквъэ, атчьатгъэ... Амынъым вай вэнъым таак’ок.
	— Вынъэм аны вай мин’кыри? ..
	— Аны акапчачавка Йынрын. Нина рэчичевы, к’ырым нъээтын.
	— Анъым вай гынан гым вытку инэльуй.
	— Роравэтгавчетгъа? — ыръанн’энагты пынлёнэн тумгытум Анатолийына. — Ынн’э вай тиквыт — вэнъым таак’ок.
	Анатолийына ытръэттэгну тин’унин сикырис, ринтынин пэнъёлгычыковты, ынк’ъом нэмэ рычечьатын’онэн тылечьын. Малмытлын’эн минутат галяк, ынан мын’апчегты гитэнин Йынрын.
	— Тыляма н’ан гынин н’эвылк’ыл тымн’ылён. Ыныкит вай гыт гымыгвак’ан’ынвык нъатван ынкъам эвнэвинрэткэ нъэнтын тумгытум, вэчьым н’ан к’онпы э’к’у нэнъытчыгыт? Вайъым!.. К’ыгитэ н’от вэчьым н’отк’эн чематгыргын!..
***
	Кымъын ынанъыттъыёл кыеквъи. Манэграчыко еп нытотъытвак’эн. Ытлён вакъогъэ, гитэнинэт йылк’ыльыт. Йынрын еп уйн’э. Нэмэ чемгъотван’н’огъэ Кымъын. Кэн’ъири к’эглынангэт иквъи. Ымы ыныкит имыт рыпкирэтык, вэнлыги к’ырым к’этвыткук ытри тэн’винрэтыльу нитынэт. Этылечьыкэ а’к’арагтын’.
	Бригадир к’утгъи ынкъам ныпылмэръэв вак’атэты йылк’ыльыт, н’ытогъэ манэграчыкойпы.
		Н’оон ръэтк’ай нымгыпы о’рамаякэты. Ынкаеквэ ныгагчавтыляк’эн

С. 75

н’инн’эвыск’эт. Вай нывилгъи, гапойгычьыма пырнин рыттылгын ынкъам комсомолзначокык ачгыта йыпаннэн. Эвыр вынынтатгъэ, Кымъынэ ытлён элкылнин. Ынк’эн н’уткукин н’авучитель, ытлён Кымъынэ чакэттык нынымытвак’эн.
		— Какомэй, Нина Ивановна!
		— Ам етий, Кымъон!
		— Иам ынръам инъыгъеви?
		— Маякэты эмрэлк’ынн’э. Калеткомгонвэты тырэпэлк’ынтэнн’ыркын.
		— Гым нэмык’эй маякэты. Чеэкэй мынэквэнмык.
		Ръэтк’ай нылгинык’увк’ин, н’ирэнлен’у ачгыта а’к’алян’. Кымъына ы’ттъыёча тылейгу рыннин н’авучитель. Вачак’ эмвэймэнэтэ ынпыянвэты, Нина Ивановна ванэван ръэтъеквэ нылен. Ытлён ръэтнолгата оонъыеквэ нылек’ин. Кымъынэ нинэльук’ин: пэтле ынин элгытанн’ыпляккэн култэт увэтгъэт уунъымычутэ.
		— Нина Ивановнай, гынан маяккэн механик лыги? Н’ан тан’ъаачек, ныгтин’к’ин.
		— Амынъым мэвын ныгтин’к’ин!
		Кымъынэ Нина Ивановнан льулк’ыл ванэван ныльунин. Ытръэч вэлёлгын ынкъам ылпылгын галгэчелгыръоленат, янор ылпылгын. Кымъын чичеквъи, н’авучителя механик нэмык’эй гытин’ыльу нинэлгык’ин. Механикэн гытэн’гыргын лым атвыка, Кымъын иквъи:
		— Вай гымнан ытлён вэты льоолк’ыл. Рэнльун’энн’ын, мин’кы ытлён нынымытвак’эн?
		— Ии, — татлыгнэн ытлён Нина Ивановнана, ынк’о коргэты иквъи: — Гым нэмык’эй ыныкагты нылейгым.
		Анатолийын яран’ы нъомрайпытвак’эн, вачак’ тамэнн’ырачыко рай иам панэна электричество нынлетк’ин. Нина Ивановнана тамэнн’ыракэн тытыл умнин.
		Нотайкочаткынык оммачайпывылгэты ныйылк’этк’инэт Анатолий ытри Йынрын. Рэтэммэниг, айколманэгык пууръу, рыватъё мытк’ык’ипук’иръын, чотчотык пууръу — вай ынк’эн ыргин айкол.
	— Толяй! — к’олентогъэ Нина Ивановна.

С. 76
		Вынэ к’улитэ ытри игыр а’к’аныгъявын’! Ынк’эн йылк’этыркыт тэн’мигчирыплыткульыт а’ачекыт.
		Вэчьым вай ытри эргыръотагнэты гэмигчирэтлинэт. К’ынвэръым пэн’ъивэтыльыт эк’ылпэ, к’ынур мъынэнэнэт, йылк’этгъэт.
		Нина Ивановна пирк’ыгъи ынкъам рэлёйвын’н’онэн Анатолий. Янор Анатолий рай рэк’ын н’ынван’эгъэ, ынк’о лылепгъи, вакъоск’ычатгъэ ынкъам аны энэчгытэты гэтан’н’онэнат Кымъын ытри Нина Ивановна.
		— А’мын инъэ еттык, рэмкыльытури! — рамыннон’эты иквъи ытлён. — Ымыльо йык’к’айъым!
		Йынрын ымы гэгъевлин. Янор ытлён нылвавк’эн чичевык, иам ытлён н’утку тамэнн’ырачыко. Вачак’ Анатолий валёмык, ынан ымыльо кэтъонэн ынкъам тумгык рээн нэмык’эй иквъи:
		— Ымыльо йыкк’айъым!

С. 77

СОДЕРЖАНИЕ.
К’эргычьык’ай - 5
Рочгыльыт - 30
Тэгрын’э рин’эмъеркын Хабаровскагты – 45
Тумгыт - 67
